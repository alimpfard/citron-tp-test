
به گزارش فارس،
سید حسن قاضی‌زاده‌هاش
می در جمع اعضای هیئت علمی و پزشکان دانشگاه علوم پزشکی کردستان و کادر درمانی بیمارستان بعثت سنندج اظهار کرد: پیشرفت بدون تحقیق و پژوهش امکان‌پذیر نخواهد بود.

وی افزود: در طول طرح تحول نظام سلامت باید طوری حرکت کنیم که این اقدامات متوقف نشود و توقعی که در بین مردم ایجاد شده، به فراموشی سپرده نشود.

وزیر بهداشت، درمان و آموزش پزشکی اظهار داشت: وضعیت وخیم کمبود دارو، چندبرابرشدن نرخ ارز، تغییر روزانه قیمت‌ها و مشکلات عدیده مردم در مراجعه به بیمارستان‌ها ما را مجبور کرد که روند اجرای طرح تحول نظام سلامت را تسریع نماییم و این جسارت در دولت یازدهم صورت گیرد.

قاضی‌زاده‌هاشمی افزود: هنوز ابتدای راه هستیم و کارهای زیادی در کشور داریم که اگر اعتبارات لازم فراهم شود آن‌ها را اجرایی خواهیم کرد.

وزیر بهداشت، درمان و آموزش پزشکی از وجود 3 میلیون زوج نابارور در کشور خبر داد و گفت: متأسفانه اعتبارات لازم برای این امر را در اختیار نداریم.

وی خاطرنشان کرد: مردم جامعه پزشکان را محرم زندگی خویش می‌دانند لذا نباید جامعه پزشکی خود را به مباحثی آلوده کند که امروز دامن‌گیر آن است و نتیجه سیاست‌های گذشته است.

وزیر بهداشت، درمان و آموزش پزشکی در بخشی دیگر از سخنان خود تصریح کرد: هر کاری برای کردستان بکنیم، اثرش بر منافع ملی چندین برابر دیگر نقاط کشور خواهد بود.

قاضی‌زاده‌هاشمی افزود: برای ارتقای دانشگاه علوم پزشکی کردستان تلاش خواهیم کرد و متأسفانه امشب فهمیدیم که این دانشگاه فاقد دانشکده داروسازی است.

وی اظهار داشت: باید زمینه حضور دانشجویان استان‌های همجوار و حتی کشور عراق در دانشگاه علوم پزشکی کردستان فراهم شود.

وزیر بهداشت، درمان و آموزش پزشکی اعلام کرد: امیدواریم در سال مالی 94 شاهد بهره‌برداری از بیمارستان 540 تختخوابی کوثر سنندج باشیم و در این خصوص نیز تجهیزات لازم را تأمین خواهیم کرد.

قاضی‌زاده‌هاشمی همچنین خواستار مشارکت گسترده بخش خصوصی و بیمه‌ها در ایجاد بیمارستان‌ و مراکز درمانی شد و افزود: برای خرید تجهیزات لازم نیز تسهیلات بانکی در اختیار سرمایه‌گذاران بخش خصوصی قرار خواهد گرفت.

کد خبر
281196

