
به گزارش لوکال فرانس قانون جدید که در وب‌سایت روزنامه رسمی دولت
فرانسه
منتشر شده است، به‌طور خاص بیان می‌کند فروش مقادیر نامحدود نوشابه‌های گازدار با قیمت ثابت و ارائه رایگان مقادیر نامحدود نوشابه گازدار غیرقانونی است.

این ممنوعیت بر همه نوشابه‌های گازدار و دستگاه‌های فروش نوشابه‌های گازدار در مکان‌های عمومی ازجمله فروشگاه‌ها زنجیره‌ای غذای فوری و رستوران‌ها اعمال می‌شود.

این ممنوعیت پر کردن دوباره رایگان لیوان همه نوشابه‌های طعم دار یا گازدار، عصاره‌هایی مانند شربت میوه، نوشابه‌های ورزشی، نوشابه‌های انرژی‌زا و هر چیز دیگری که دارای قندهای افزوده باشد، را در برمی‌گیرد.

نمایندگان مجلس فرانسه در آوریل ۲۰۱۵ این قانون را به تصویب رساندند تا با مصرف نوشابه‌های گازدار شیرین شده که یکی از علل عمده
چاقی
در این کشور شمرده می‌شود، مقابله کنند.

یک بررسی بهداشتی اخیر نشان داد که نیمی از فرانسویان در حال حاضر اضافه‌وزن دارند. 
بر اساس این بررسی، حدود ۵۶.۸ درصد مردان فرانسوی و ۴۰.۹ درصد زنان فرانسوی بالای ۳۰ سال اضافه‌وزن دارند یا دچار چاقی هستند.

این قانون که بلافاصله اجرای می‌شود، به خصوص هدفش محدود کردن خطر چاقی و دیابت در میان افراد کم سن است.

فرانسه مدت‌ها است که در خط مقدم ممنوع کردن فراورده‌های زیان‌بار برای سلامت به خصوص در مدارس است.

فرانسه در سال ۲۰۰۴ گذاشتن ماشین‌های خودکار فروش نوشابه و تنقلات را در مدارس ممنوع کرد، در سال ۲۰۱۱ شمار وعده‌های سیب‌زمینی سرخ‌شده در کافه‌تریاهای مدارس را به یک بار در هفته محدود و فروش کچاپ را در آن‌ها ممنوع کرد و در سال ۲۰۱۲ «مالیات بر نوشابه گازدار» وضع کرد.

کد خبر
360639

