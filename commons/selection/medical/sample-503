
دو روش عمده جراحى براى تصحیح عیوب انکسارى وجود دارد:

روش جراحى لیزیک ( LASIK):
در روش لیزیک -مخفف کلمه 
Laser- assisted in situ Keratomileusis  -
چشم پزشک با وسیله اى به نام “میکروکراتوم” برشى باریک و حلقوى روى قرنیه ایجاد مى کند. سپس جراح لایه بریده شده را بلند مى‌کند و با استفاده از “لیزر اکسایمر” قرنیه را در زیر این لایه براى تصحیح عیب انکسارى تراش مى‌دهد.


سپس لایه برداشته شده به جاى اصلى خود بازگردانده مى‌شود، بدون آنکه نیازى به بخیه زدن وجود داشته باشد. لیزر اکسایمر برخلاف سایر انواع لیزر حرارت ایجاد نمى‌کند.این روش معمولاً بدون درد و ناراحتى پس از عمل است و خطر ایجاد لک و جاگذاری بر  روی قرنیه پایین است. بررسى ها نشان داده اند در ۹۷ درصد موارد بیماران در اولین روز پس از عمل دید کامل را به دست مى آورند.

 روش برش قرنیه براى تصحیح انکسار نور (PRK) :
جراح در روش" پی‌آر‌کی"
Photorefractive Keratectomy 
 لایه محافظتى بیرونى قرنیه را با استفاده از “لیزر اکسایمر” برمى‌دارد و سپس انحناى قرنیه را تغییر مىدهد.

 این عمل یک تا دو دقیقه طول مى‌کشد و در ضمن آن چشم با قطره بیحس‌کننده بیحس مى‌شود و با یک بالاکشنده پلک چشم باز نگه داشته مى‌شود.


پس از عمل یک لنز تماسى براى بانداژ روى چشم قرار مى گیرد. ممکن است ناراحتى مختصرى در یکى دو روز بعد از عمل وجود داشته باشد تا لایه بیرونى قرنیه ترمیم شود.

روش هاى LASIK و PRK براى تصحیح میزان کم تا متوسط آستیگماتیسم در افرادى که دچار نزدیک بینى هم هستند، مناسب هستند.  اما نتایج عمل در افرادى  که علاوه بر آستیگماتیسم دچار دوربینى هم هستند، آن قدرها خوب نیست.

برش شعاعی قرنیه

روش هاى LASIK و PRK جایگزین روش "برش شعاعى قرنیه" (radial keratomy) شده‌اند که براى اولین بار در دهه ۱۹۷۰ میلادى ابداع شد.  روش "برش شعاعى قرنیه" در سال هاى دهه ۱۹۸۰ جذابیت خود را از دست داد، چرا که برخى از افرادى که تحت این عمل جراحى قرار مى‌گرفتند، پس از جراحى و کسب نتایج خوب ابتدایى، بعدها دچار نزدیک بینى پیشرونده مى‌شدند.

در روش برش شعاعى قرنیه، برش هاى متعددى به طور شعاعى، مانند پره هاى چرخ، روى قرنیه داده مى شود تا انحناى قرنیه کاهش یابد.

مقایسه روش‌های جراحی

در روش لیزیک نیز ممکن است در برش لایه یا قرار دادن دوباره آن پس از جراحى مشکل به وجود آید. این عارضه ممکن است در ۱ تا ۲ درصد موارد رخ دهد. همچنین در برخى افراد شکل چشم به نحوى است که براى انجام عمل لیزیک مناسب نیست.

 در روش PRK لایه سطحى سلول هاى قرنیه پیش از عمل برداشته مى شود حدود ۴ روز طول مى کشد تا این لایه مجدداً رشد کند. در این مدت یک بانداژ روى چشم قرار داده مى‌شود که ممکن است ناراحت کننده باشد و واضح شدن دید هم با تاخیر صورت مى‌گیرد.

معمولاً در این روش هر چشم جداگانه با فاصله چند هفته مورد عمل قرار مى‌گیرد. بهبودى کامل ممکن است ۳ تا ۴ ماه طول بکشد. در مقابل در روش لیزیک معمولاً هر دو چشم در یک زمان عمل مى‌شوند و واضح شدن یک دید ممکن است در یک روز به دست آید.

کد خبر
29170

