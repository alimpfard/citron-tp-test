
به گزارش خبرنگار مهر، به گفته محققان رشد غیرعادی جنین و وزن نامناسب به هنگام تولد از فاکتورهای پرخطر بیماری‌های مزمن در سنین بالا، نظیر
دیابت
نوع۲ و
چاقی
، هستند.

به گفته محققان دانشگاه امپریال لندن، مواد متابولیکی موجود در ادرار مادر می‌تواند نشان دهد که وزن نوزاد به هنگام تولد چقدر خواهد بود.

بدین ترتیب پزشکان می‌توانند با ارائه پیشنهاداتی در زمینه تغییر در سبک زندگی به حفظ اندازه سالم نوزاد کمک کنند.

میریل تولدانو، سرپرست تیم تحقیق، در این باره می‌گوید: «ما برای اولین بار از تکنیک موسوم به طیف بینی NMR برای تشخیص ۱۰ متابولیت ادراری در سومین سه ماهه بارداری که مرتبط با رشد جنین و افزایش وزن به هنگام تولد است استفاده کردیم.»

به گفته وی، «این متابولیت‌ها شامل هورمون‌های استروئیدی و بلوک‌های ساختاری بیولوژیکی مهمی موسوم به اسیدهای آمینه با زنجیره‌های منشعب (BCAA) بودند.» این اسیدهای آمینه، مواد مغذی‌ای هستند که انرژی لازم برای رشد جنین را فراهم می‌سازند.

تغییر در این اسیدهای آمینه و سایر متابولیت‌های یافت شده در ادرار مادر می‌تواند بیانگر ۱۲ درصد اختلاف در وزن به هنگام تولد نوزاد باشد. به گفته محققان، این یافته‌ها مستقل از سایر فاکتورهای مشخص نظیر وزن مادر و سیگار کشیدن اوست.

در این مطالعه، نمونه ادرار و اطلاعات مربوط به سبک زندگی بیش از ۸۰۰ زن باردار ۲۸ تا ۳۳ ساله در اسپانیا جمع آوری شد.

به گفته تیم تحقیق، «ما دریافتیم ۵۰ درصد افزایش در میزان BCAA فرد با افزایش ۱ تا ۲.۴ درصدی وزن نوزاد به هنگام تولد مرتبط بوده که معادل ۵ تا ۱۱ گرم است.»

کد خبر
351909

