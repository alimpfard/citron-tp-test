
دکتر مریم ملکی در گفت و گو با خبرگزاری ایرنا گفت:سالک یا لیشمانیوز بیماری انگلی است که توسط نیش گونه‌هایی از پشه خاکی منتقل می‌شود و ممکن است به یکی از اشکال لیشمانیوز پوستی (سالک)، لیشمانیوز احشایی (کالاآزار ) ولیشمانیوز پوستی - مخاطی دیده شود.
دکتر ملکی خاطر نشان کرد :در بعضی مناطق ایران جوشگاه یا زخم فعال سالک در 90درصد کودکان تاسن 15 سالگی دیده می‌شود که انگل عامل بیماری بر اثر نیش انواع گوناگون پشه‌های ریزی که به پشه خاکی یا پشه کوری معروف‌اند انتقال پیدا می‌کند.

وی با بیان اینکه سالک به شکل روستایی و شهری دیده می‌شود، اضافه کرد: نوع شهری یا نوع خشک سالک و نوع روستائی یا نوع مرطوب است که این دو بیماری سالک تقریبا از هم جدا هستند.

ملکی اظهار داشت: در سالک خشک با یک جوش قرمز رنگ معمولا حدود 8 تا10 ماه بعد از گزش پشه در محل گزش شروع می‌شود و این نوع سالک بیماری انسان است بعد از گذشت چند هفته یا چند ماه جوش اولیه فعال شده و رشد می‌کند و ایجاد ضایعه می‌کند.

وی گفت: این زخم به تدریج شروع به بهبود می‌کند وبعد از گذشت حدود 1-2 سال کاملا بهبود می‌یابد وجوشگاهی با حدود مشخص وفروفته با حاشیهای نامنظم بجای می‌گذارد.

متخصص پوست و مو ادامه داد: کانون اصلی سالک خشک در ایران شهرهای مشهد ،کرمان ، بم، یزد، اصفهان است.

ملکی افزود: سالک نوع مرطوب با التهاب حاد شروع وبتدریج اطراف زخم پرخون شده که ممکن است با عوارضی از قبیل تورم، عفونت، التهاب در مسیر لنف وتورم غدد لنفاوی اطراف و حتی تب همراه شود.

به گفته وی این نوع سالک پس از 4 تا 6 ماه با بجای گذاشتن جوشگاه خود به خود بهبود مییابد. تعداد ضایعات در سالک مرطوب متعدد وحتی گاهی به صدها عدد میرسد و وسعت ضایعات نیز بیشتر است. و کانون اصلی آن در ایران اصفهان، گلستان، سمنان، فارس، و یزد است.

این متخصص پوست بهترین راه پیشگیری از سالک را ایجاد مانعی در برابر گزش پشه ناقل بیماری دانست و گفت: استفاده از حشره کش‌ها و دور کننده‌های حشرات و پوشاندن بدن در مواقع مسافرت به مناطق بومی می‌تواند تاحدودی از گزش پشه وبروز بیماری پیشگیری کند.

وی افزود: تاکنون واکسن‌ای زیادی در نقاط مختلف جهان بر علیه لیشمانیوز مورد آزمایش قرار گرفته است ولی تاکنون واکسن موثری بر علیه این بیماری تولید نشده است.

ملکی خاطر نشان کرد : تولید و بررسی واکسن لیشمانیوز در ایران، با همکاری جوامع علمی داخلی وبین المللی تحت نظارت سازمان جهانی بهداشت شروع شده است و تا کنون واکسنهایی مورد بررسی قرار گرفتهاند اما اثر بخشی لازم را نداشتهاند و نیاز به ادامه پژوهش در این زمینه وجود دارد.

کد خبر
160097

