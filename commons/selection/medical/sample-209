
به گزارش رویترز شیوع
وبا
در  حالی گسترش می‌یابد که جنگ داخلی ۱۸ ماهه
یمن
که به مرگ ۱۰۰۰۰ نفر و آوارگی میلیون‌ها نفر انجامیده است، اغلب زیربناهای بهداشتی و تأسیسات آب پاک در این کشور را نابود کرده است.

وزارت بهداشت یمن در ۶ اکتبر شیوع وبا را در شهر صنعا اعلام کرد و بر اساس گزارش سازمان جهانی بهداشت، تا ۱۰ اکتبر شمار موارد مشکوک به وبا به ۲۴ مورد رسید. بااین‌حال، در ۷ اکتبر یک مقام سازمان جهانی بهداشت گفت که بیماری در حال گسترش نیست.

اما طارق جاسارویچ، سخنگوی سازمان جهانی بهداشت روز جمعه در مقر این سازمان در ژنو اعلام کرد تا روز پنجشنبه ۱۴۱۰ مورد مشکوک به وبا در ۱۰ استان از ۲۳ استان یمن، به‌طور عمده در استان‌های تعز، عدن، لحج، حدیده و صنعا، شناسایی شده‌اند.

گرچه شیوع وبا فقط یکی از پیامدهای خطرناک جنگ یمن است، اما انتشار سریع بیماری ممکن است ابعاد فاجعه انسانی در این کشور  را که به گفته یونیسف ۷.۴ میلیون کودک نیازمند کمک پزشکی در آن به حال خود رها شده‌اند و ۳۷۰۰۰۰ کودک در معرض سوءتغذیه شدید حاد قرار دارند، گسترش دهد.

سازمان جهانی بهداشت روز چهارشنبه اعلام کرده بود که فقط ۴۷ مورد مظنون از لحاظ وبا مثبت شده‌اند و بیماری فراتر از  پایتخت انتشار یافته و به ۹ استان دیگر رسیده است. سازمان جهانی بهداشت در گزارش چهارشنبه‌اش گفته بود نیمی از مبتلایان کودکان زیر ۱۰ سال هستند که شامل شش مورد مرگ ناشی از وبا و ۳۶ مورد مرگ به علت اسهال آبکی حاد است..

گرچه بیشتر افراد دچار وبا بی‌علامت هستند یا علائم خفیفی دارند که با محلول خوراکی تأمین‌کننده آب بدن قابل‌درمان است، در موارد شدیدتر بیماری اگر درمان با آنتی‌بیوتیک و مایعات داخل وریدی انجام نشود، ممکن است در طول چند ساعت باعث مرگ بیمار شود.

کد خبر
350826

