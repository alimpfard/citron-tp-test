
به گزارش سایت اطلاع‌رسانی ریـاست‌جـمهـوری، حجت‌الاسلام والمسلمین
دکتر حسن روحانی
در این جلسه با تأکید بر اهمیت موضوع پیشگیری بر درمان از اهتمام ویژه دولت برای تأمین سلامت و امنیت غذایی در جامعه سخن گفت. وی افزود: دبیرخانه شورای‌عالی سلامت و غذا باید ضمن برگزاری جلسات کارشناسی دقیق و هماهنگی با رسانه‌ها به‌ویژه صدا و سیما، نسبت به مدیریت فرهنگ مصرف و آموزش همگانی در مورد سلامت غذایی اقدام کند. رئیس‌جمهور تغییر در الگوی تغذیه مردم به سمت الگوی مطلوب را امری بلندمدت توصیف کرد و گفت: شورای‌عالی سلامت و غذا باید با برنامه‌ریزی صحیح، جامعه را نسبت به کاهش مصرف مواد غذایی خطرزا نظیر روغن‌های ترانس و اشباع شده و افزایش مصرف شیر و لبنیات ترغیب کند.

دکتر روحانی ضرورت حضور و مشارکت مردم اعم از تولیدکنندگان و مصرف‌کنندگان مواد غذایی برای مبارزه با دلایل و عوارض ناشی از سموم و آفت‌کش‌ها را یاد آور شد و گفت: دستگاه‌های دولتی نظیر وزارت جهادکشاورزی، مؤسسه ملی استاندارد، سازمان محیط‌زیست باید بر میزان و کیفیت سم و کود مصرفی که مرتبط با سلامت مردم است، نظارت دقیق و گسترده‌ای داشته باشند.

در این جلسه مقرر شد که دولت از محل منابع قانونی و درآمدی ناشی از اجرای مرحله دوم طرح هدفمندی، به تولیدکنندگان محصولات لبنی یارانه اختصاص دهد تا قیمت این محصولات کنترل شود.همچنین شورای‌عالی سلامت و غذا بر تداوم طرح توزیع شیر در مدارس به‌منظور تأمین کلسیم مورد نیاز کودکانی که در مرحله رشد قرار دارند، تأکید کرد.از دیگر مصوبات این شورا، تولید محصولات کشاورزی سازگار با محیط‌زیست و مبارزه با آثار سموم و آفت‌کش‌ها در کشت محصولات کشاورزی بود. پیش از سخنان رئیس‌جمهور، دکتر سیدحسن قاضی‌زاده هاشمی وزیر بهداشت، درمان و آموزش پزشکی به پیشینه شورای‌عالی سلامت و غذا اشاره کرد و گفت: تأمین سلامت و امنیت غذایی از اولویت‌های دولت است و این امر نیازمند همکاری همه اجزای نظام و رسانه‌هاست.

دکتر هاشمی گفت: سهم
وزارت بهداشت
، درمان و آموزش پزشکی در همه کشورها برای تأمین سلامت جامعه و ترویج فرهنگ سالم تغذیه20 تا 25درصد است و با توجه به پیامدهای شیوع بیماری به‌دلیل بی‌توجهی به مسئله پیشگیری و تغذیه ناسالم، لازم است شورای‌عالی سلامت که متشکل از دستگاه‌های مختلف است وارد عمل شده و تصمیمات مقتضی را اتخاذ نماید.
همچنین دکتر دلاوری مسئول دبیرخانه شورای‌عالی سلامت و غذا در گزارش خود سیاست‌های دولت در حوزه بهداشت، درمان و آموزش پزشکی را مثبت خواند و اظهار امیدواری کرد که با توجه به اهداف تعیین شده در برنامه پنجم توسعه کشور، به‌تدریج از عوارض تغذیه ناسالم، مخاطرات زیست‌محیطی و آسیب‌های روانی در جامعه کاسته شود.

وی با مقایسه آمارهای موجود درخصوص مصرف روغن‌های خوراکی، شیر و لبنیات در کشور با استانداردهای جهان و گسترش بیماری‌های قلبی و عروقی، ‌سکته‌های مغزی و پوکی استخوان، ضرورت کاهش مصرف روغن‌های ترانس و اشباع شده و افزایش مصرف شیر و مواد لبنی را خاطرنشان کرد و اقدام دولت در توزیع مجدد شیر در مدارس را برای تأمین سلامت جامعه مؤثر ارزیابی کرد. در این نشست، مهندس محمود حجتی، وزیر جهادکشاورزی برنامه‌های این وزارتخانه در افزایش سطح زیرکشت دانه‌های روغنی سالم نظیر «کلزا» و زیتون و نیز تولید لبنیات را تشریح کرد و خواستار تخصیص قسمتی از منابع حاصل از اجرای مرحله دوم هدفمندی یارانه‌ها به این موضوع به‌منظور افزایش سرانه مصرف شیر در کشور شد.

وی همچنین از طرح سامانه‌ای برای پایش و تجویز سموم و آفت‌کش‌ها در مزارع و باغات کشور در وزارت جهادکشاورزی به‌منظور رعایت همه اصول مرتبط به محیط‌زیست خبر داد.دکتر معصومه ابتکار، رئیس سازمان محیط‌زیست نیز در این جلسه آلودگی آب و خاک کشور به‌خاطر استفاده نادرست از سموم و پیامدهای آن در تولید محصولات زراعی و لبنی را تبیین کرد.

کد خبر
257570

