
توضیح: دانشمندان دانشگاه سن‌دیگو در مقاله‌ای که در Breast Journal منتشر شده، نشان داده‌اند میزان بروز سرطان سینه در کشورهایی که مردم آنها در معرض سطوح بالایی از اشعه ماوراءبنفش و اشعه خورشید قرار دارند کمتر از کشورهایی است که اشعه فرا‌‌بنفش در آنها کم است. این بدین معنی است که هر قدر فرد بیشتر در معرض تابش نور خورشید قرار گیرد، احتمال بروز سرطان سینه در وی کاهش می‌یابد.

محققان همچنین متوجه شده‌اند میزان سرطان سینه با کاهش سطوح ویتامین D در خون، افزایش می‌یابد. همین‌طور میزان ابتلا به سرطان سینه در مکان‌هایی بیشتر است که مردم کالری مورد نیاز خود را از طریق مصرف گوشت  و لبنیات تامین کرده و کمتر از سبزیجات و حبوبات استفاده می‌کنند.

روش مطالعه: تیم سن‌دیگو برای انجام این مطالعه، آمار بیماران سرطانی 107 کشور را از طریق پایگاه داده‌های سرطان سازمان جهانی بهداشت، اطلاعات در مورد اشعه ماوراء‌بنفش را از سازمان ناسا و اطلاعات مربوط به رژیم غذایی را  از طریق سازمان غذا و داروی سازمان ملل متحد به دست آورد. سپس نمودار ابتلا به سرطان سینه را براساس عرض جغرافیایی، اشعه ماوراء‌بنفش، سطح ویتامینD در خون، غلظت ابر اتمی، مصرف سیگار و الکل، باروری و تغذیه (از بین دیگر متغیرها) تهیه کردند.

نمودارهای به دست آمده نشان دادند با افزایش عرض جغرافیایی یا فاصله از خط استوا، آمار نهایی موارد جدید ابتلا به سرطان سینه هم افزایش می‌یابد. همچنین بروز سرطان سینه با افزایش مصرف گوشت و لبنیات و تامین کالری مورد نیاز بدن از طریق این مواد بیشتر می‌شود.

توجیه علمی: یافته‌های جدید بر مطالعات گذشته صحه گذاشته و رابطه بین سرطان سینه و سطوح ویتامین D و در معرض تابش خورشید قرار گرفتن را تایید کرده است. اما این اولین باری است که این رابطه در سطح جهانی ثابت می‌شود.

هر سال در دنیا حدود 1/1 میلیون نفر به سرطان سینه مبتلا می‌شوند که این آمار سرطان سینه را به شایع‌ترین سرطان در زنان تبدیل کرده است.

همچنین محققان ثابت کرده‌اند کمبود ویتامین D در بسیاری از کشورها رایج بوده و حتی در کشورهایی که از خط استوا فاصله بیشتری دارند، مشکل کمبود ویتامین D چندین برابر است.

این مطالعه نشان داده است که ویتامین D می‌تواند نقش بسیار مهمی در پیشگیری از ابتلا به سرطان سینه در سطح دنیا داشته باشد. همچنین مشخص شده که کاهش مصرف گوشت و لبنیات تا حد زیادی خطر ابتلا به سرطان سینه را کاهش می‌دهد اما مطالعاتی که در این رابطه انجام شده ، نتایج بسیار متعددی دارد.

آنچه هنوز نمی‌دانیم: البته این یافته‌ها در مورد کشورها صادق است- نه در افراد- و به این معناست که احتمال دارد این الگو در مطالعه‌های انفرادی افراد تایید نشود. البته محققان در مورد چگونگی تاثیر مثبت ویتامین D در پیشگیری از سرطان سینه و تاثیر غذاهای حیوانی در افزایش آن چندین تئوری ارائه کرده‌اند که هنوز ثابت نشده است.همچنین هنوز مشخص نیست که مصرف خوراکی مکمل‌های ویتامین D می‌تواند به اندازه جذب مقادیری از ویتامین D از طریق اشعه خورشید مفید باشد یا خیر.

لس‌آنجلس‌تایمز- 26 می‌2008

کد خبر
53933

