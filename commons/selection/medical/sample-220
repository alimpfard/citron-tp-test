
به گزارش خبرگزاری فرانسه مقامات شهر غربی
آلمان
،فرانکفورت،اعلام کردند که آخرین مرگ ناشی از شیوع باکتری
ای کولای
در یک مرد 57 ساله رخ داده است که به همراه همسرش به شهر شمالی هامبورگ، مرکز اصلی شیوع بیماری، سفر کرده بود.

مرگ یک مرد 68 ساله و یک زن 20 ساله نیز در ایالت شمالی ساکسون سفلی گزارش شده است. به این ترتیب تعداد تلفات ناشی از شیوع اخیر به  دست کم 30 نفر رسید که از جمله شامل زنی در سوئد می‌شد که اخیرا به آلمان سفر کرده بود.

بیش از 2800 نفر نیز دست کم در 14 کشور به علت مسمومیت با "ای کولای آنتروهموراژیک" (EHEC)  - که در موارد شدید می‌تواند به نارسایی کلیه بینجامد- بیمار شده‌اند. اغلب مبتلایان زن بوده‌‌اند.

آلمان روز چهارشنبه اظهار امیدواری کرده بود که اوج شیوع بیماری پایان یافته باشد، و وزیر بهداشت، دانیل باهر، گفت شمار عفونت‌های جدید در حال کاهش است.

در همین حال وزیر امور اروپای
اسپانیا
، از مقامات آلمانی قول گرفته است که به خاظر مقصر دانستن نادرست خیارهای اسپانیایی در شیوع بیماری به اعاده تصویر تولیدات این کشور کمک کند.

لوپز گاریدو گفت مادرید از هامبوگ برای دریافت خسارت شکایت نخواهد کرد، و در شکایات خصوصی کشاورزان اسپانیایی که هر هفته 225 میلیون یورو ضرر می‌کنند، نیز مشارکت نخواهد کرد.

او در عین حال  پیشنهاد
کمیسیون اروپا
برای پرداخت 210 میلیون یورو را برای جبران خسارات تولیدکنندگان در سراسر اروپا کافی ندانست.

تحریم مسکو درمورد وارادات سبزیجات از اتحادیه اروپا از هفته گذشته،  همچنین کانون بحث‌ها در اجلاس دوروزه میان رهبران
روسیه
و
اتحادیه اروپا
در شهر نیژنی نوگورد است که از روز پنج شنبه آغاز شده است.

با توچه به این که روسیه بزرگترین بازار سبزیجات اتحادیه اروپا است، مقامات این اتحادیه واکنش خشمگینانه‌ای به این ممنوعیت نشان دادند و خواستار رفع فوری آن شدند.

در عین حال جستجو برای یافتن منشا شیوع باکتری ادامه دارد.

مقامات در  ایالت شرقی ساکسونی- آنهالت کشف قطعاتی از خیار حاوی مقادیری از باکتری مرگبار در زباله‌های دو هفته‌ای یک خانواده در شهر ماگدبورگ که بیمار شده بودند، را کم اهمیت جلوه دادند.

یک سخنگوی وزارت امور اجتماعی این ایالت گفت: "بر اساس اطلاعات فعلی ما، این سرنخ قطعی نیست."

در همین حال آزمایش بر روی جوانه‌های ارگانیک از مزرعه‌ای که اخیرا تعطیل شد، ادامه دارد.

وزیر بهداشت آلمان، دانیل باهر گفت تا زمان شناخت علت واقعی این آلودگی، درخواست برای عدم مصرف گوجه فرنگی، خیار، کاهو و جوانه‌های گوناگون به قوت خود باقی است.

موسسه ملی بهداشت آلمان، انستیتو رابرت کخ نیز اعلام کرد هنوز مطمئن نیست که آیا کاهش موارد جدید مربوط به اجتناب مردم از مصرف سبزیجات قرار داده شده در فهرست سیاه است یا علت دیگری دارد.

کد خبر
137212

