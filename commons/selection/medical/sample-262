
دکتر مهدی سلیمانجاهی در گفت‌وگو با ایسنا، با اشاره به اقدامات انجام شده در بحث پدافند غیرعامل در سازمان غذا و دارو، گفت: در این مبحث بسیاری از اقدامات را نباید مطرح کرد. اقداماتی که در این زمینه انجام می‌شود عمدتا در جهت پیشگیری و پایین آوردن میزان آسیب‌ها و زیان‌های احتمالی در اقدامات خصمانه علیه کشور است.

وی گفت: در حوزه دارو و در بحث پدافند غیرعامل مهم‌ترین اقدام آماده کردن لیست داروهای اضطراری است که باید فایل بندی شده و از نظر ریالی و عددی نیز پیش بینی‌های مربوطه صورت گرفته باشد. در حال حاضر لیست این دارو (EDL) آماده شده و میزان نیاز پولی و عددی آن هم مشخص شده است.

به گفته رئیس اداره مخدر و داروهای تحت کنترل وزارت بهداشت حدود 120 قلم داروی بسیار ضروری در بحث پدافند غیرعامل مشخص شده‌اند که حتما باید به صورت عمده یا نیمه عمده دپو و نگهداری شوند. البته در حال حاضر در این 120 قلم داروی بسیار ضروری هیچ مشکلی در کشور وجود ندارد.

وی افزود: مراکزی که این داروهای ضروری باید در آنجا به صورت عمده دپو شوند نیز مشخص شده‌اند. پرسنل ستاد وزارت بهداشت و دانشگاه‌های علوم پزشکی هم آموزش‌های مربوط به این مبحث را دریافت کرده‌اند و این آموزش‌ها همچنان ادامه دارد.

سلیمانجاهی همچنین از تجهیز آزمایشگاه‌های کنترل کیفیت سازمان غذا و دارو در مبادی ورودی کشور خبر داد و گفت: به این ترتیب اگر فرآورده‌های غذایی، آرایشی - بهداشتی و دارویی آلوده وارد کشور شوند در مبادی مرزی شناسایی و از ورود آنها به کشور جلوگیری خواهد شد.

رئیس اداره مخدر و داروهای تحت کنترل وزارت بهداشت در پایان گفت: چندین پروپوزال تحقیقاتی در خصوص پدافند غیرعامل نیز در سازمان غذا و دارو مطرح است.

کد خبر
189806

