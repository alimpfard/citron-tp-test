
براساس گزارش لايو ساينس، گزارش جديد
سازمان بهداشت جهاني
نشان مي‌دهد هرسال 1.7 ميليون كودك زير پنج سال در اثر قرار گرفتن در معرض محيط آلوده جانشان را از دست مي‌دهند. اين ميزان يعني 26 درصد از مرگ‌هاي دوران كودكي در اين گروه سني سال 2012.

به گفته مارگارت چان مدير كل سازمان بهداشت جهاني محيط‌هاي آلوده مرگبارند به ويژه براي كودكان، اندام‌هاي درحال رشد و سيستم ايمني آنها و همچنين بدن و اندام‌هاي تنفسي كوچكتر آنها را به شدت در برابر آلودگي آب و هوا آسيب‌پذير مي‌سازد.

كودكان در اين گروه سني نسبت به ابعاد بدنشان آب و غذاي بيشتري مصرف كرده و هواي بيشتري تنفس مي‌كنند. بيشتر در فضاي خارج از خانه بازي مي‌كنندو ممكن است دست‌هاي آلوده خود را به دهان يا چشم‌ها بزنند و در نتيجه بيشتر در معرض آلودگي محيطي قرار بگيرند.

اين گزارش تخمين زده است كه در سال 2012:


570 هزار كودك زير پنج سال در نتيجه عفونت‌هاي تنفسي مرتبط با آلودگي هواي داخلي يا خارجي جان خود را از دست داده‌اند. منابع آلودگي هوا شامل دود اجاق‌هاي خانگي و دود ناشي از خودروها است.

361 هزار كودك به دليل ابتلا به بيماري‌هاي اسهالي ناشي از مصرف آب آلوده و يا بهداشت نامناسب جان خود را از دست داده‌اند.

270 هزار كودك يك ماهه به دليل تولد زودهنگام ناشي از عوامل محيطي از جمله قرار گرفتن مادر در معرض هواي آلوده، مصرف آب آلوده و بهداشت نامناسب جانشان را از دست داده‌اند.

200 هزار كودك در اثر ابتلا به مالاريا جانشان را از دست داده‌اند، بيماري كه مي‌توان به واسطه راهكارهاي زيست‌محيطي از جمله كاهش مناطق تشكيل آب‌هاي راكد كه محل زاد و ولد پشه‌هاي ناقل بيماري هستند، از ابتلا به آن جلوگيري كرد.

200 هزار كودك در اثر آسيب‌ديدگي‌هاي غيرعمدي ناشي از تهديد‌هاي محيطي مانند مسموميت،‌سقوط يا غرق شدگي جان خود را از دست داده‌اند.


به گفته سازمان بهداشت جهاني سرمايه‌گذاري روي حذف خطرات محيطي مثلا بهبود كيفيت آب يا بهبود كيفيت سوخت مي‌تواند فوايد قابل توجهي بر سلامت كودكان داشته‌باشد. براي مثال تخمين‌ها نشان مي‌دهند 75 درصد كاهش دود ناشي از اجاق‌هاي پخت و پز مي‌تواند در شرايطي خاص تا 46 درصد از ابتلاي كودكان به ذات‌الريه جلوگيري كند، يا مداخله در افزايش دسترسي كودكان به آب پاك و بهبود بهداشت مي‌تواند تا 45 درصد از ميزان مرگ و مير ناشي از اسهال بكاهد.

کد خبر
364287

