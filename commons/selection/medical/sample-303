
براساس گزارش تلگراف، درصورتي كه اين شركت بتواند با موفقيت بخش‌هاي بالايي نخاع، جايي كه ريشه پاييني مغز از آن آغاز مي شود، در اين افراد را زنده كند، اين احتمال وجود دارد كه عملكردهاي حياتي بدن انسان از جمله تنفس و تپش قلب،‌كاري كه اين بيماران تنها با كمك دستگاه قادر به انجام آن هستند، احيا شوند.

به گفته ايرا پاستور مدير عامل شركت زيست‌فناوري بيو‌كوارك اين پروژه اولين دوره از چنين دوره آزمايشي به شمار مي‌رود كه قدمي ديگر در مسير وارونه‌سازي روند مرگ در زندگي انسان خواهدبود.

محققان در اين شركت كه مجوز آغاز دوره آزمايشي خود را از هيات رسمي بازبيني در موسسه ملي سلامت در آمريكا و هندوستان دريافت كرده‌اند،‌ مي‌گويند قصد دارند استفاده از بيماران مرگ‌مغزي براي انجام پروژه ReAnima را بلافاصله آغاز كنند.

فاز اول اين دوره آزمايشي بررسي احتمال احياي مرگ مغزي با استفاده از تركيبي از تكنيك‌ها از جمله مديريت داروها، تحريك عصبي و ليزر درماني است. درصورتي كه اين تكنيك پاسخگو نباشد، دانشمندان امكان اثرگذاري روي مننژ مغز،‌ لايه‌اي كه ميان جمجمه و سطح مغز واقع شده را بررسي خواهند كرد و در حين انجام اين بررسي‌ها نشانه‌هايي مانند نبض، غلظت اكسيژن خون، فشار خون و تنفس را تحت نظر مي‌گيرند.

پس از دريافت موافقت‌نامه از سوي خانواده بيماران مرگ‌مغزي، متخصصان آزمايش‌هاي خود روي 20 بيمار مرگ‌مغزي را در دوره‌اي 6 هفته‌اي در بيمارستان آنوپام در رادراپور هندوستان آغاز خواهند‌كرد و اميدوارند طي دو تا سه ماه پس از آغاز آزمايش نتايج مثبتي را شاهد باشند.

در اين دوره چهار تكنيك درماني براي زنده كردن بيماران مرگ مغزي مورد استفاده قرار خواهد‌گرفت:

 


تزريق روزانه پپتيد‌ها به درون نخاع

تزريق
سلول‌هاي بنيادين
به مغز دوبار در هفته

ليزردرماني جمجمه، درماني غيرجراحي كه در آن با استفاده از نور به درون جمجمه فرد نفوذ مي‌شود تا فرايند بهبود طبيعي بدن فعال شود.

تحريك عصبي، تكنيك درماني غيرجراحي ديگري كه شامل شك‌هاي الكتريكي به اعصاب است


 

به گفته پاستور براي انجام اين طرح، ابزار احيا كننده زيستي با ديگر تجهيزات پزشكي موجود كه معمولا از آنها براي تحريك سيستم عصبي مركزي استفاده مي‌شود، تركيب شده‌اند. محققان قصد دارند دريابند كه آيا اين تركيب مي‌تواند به آغاز دوباره فرايند بازتوليد سلولي منجر شود؟

کد خبر
332814

