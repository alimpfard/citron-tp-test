
براساس گزارش گاردين،‌ داروهاي ضدالتهاب غيراستروئيدي يا NSAID‌ها شامل آسپيرين و ايبوپروفن از جمله رايج‌ترين داروها براي تسكين درد كمر به شمار مي‌روند،‌اما تحقيقات جديد نشان مي‌دهند كه ميزان تسكيني كه بيمار از سوي اين قرص‌ها تجربه مي‌كند، از نظر باليني هيچ ارزش درماني ندارد.

در كنار اين بي‌تاثيري،‌اين داروها احتمال خونريزي‌هاي شكمي را دوبرابر مي‌كنند، و ممكن است احتمال بروز مشكلات قلبي عروقي را افزايش دهند. اين به آن معني است كه افراد ممكن است براي درمان كمردرد خود بهاي بسيار سنگيني بپردازند.

محققان موسسه سلامت جهاني جورج در استراليا داده‌هاي بيش از 6 هزار بيمار مبتلا به كمردرد را كه به صورت اتفاقي با دارو و دارونما درمان شده‌بودند را بررسي كردند و دريافتند در ازاي هر يك بيماري كه پس از دو هفته از كاهش درد ناشي از مصرف مسكن‌هاي غير استروئيدي خبر داده بود، 6 بيمار به واسطه استفاده از داروها درمان نشده‌اند.

مطالعات پيشين درباره استفاده از استامينوفن براي درمان كمردرد شديد نيز نشان داده بود تاثير اين دارو تنها ذره‌اي بيشتر از دارونماها است. داروهاي مخدري مانند كدئين و اكسي‌كونتين نيز تنها تاثيري كوتاه‌مدت در تسكين درد از خود نشان داده‌اند و به ويژه در كمردرد‌هاي مزمن در سنين بالا هيچ تاثيري بر تسكين درد از خود نشان نمي‌دهند.

براساس اين نتايج محققان اعلام كردند رايج‌ترين مسكن‌هاي مورد استفاده براي كمردرد همان اندازه براي تسكين درد كارايي دارد كه دارونماها كارامد هستند. به گفته دانشمندان اين نتايج به معني عدم استفاده از مسكن‌ها نيست، اما بهتر است افرادي كه از اين داروها استفاده مي‌كنند از فوايد ناچيز و عوارض بالاي آن باخبر باشند تا بدانند براي رفع دردي كه معمولا به مرور زمان خود به خود درمان مي‌شود، چه بهايي را مي‌پردازند.

کد خبر
360913

