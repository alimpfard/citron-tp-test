
به گزارش خبرگزاری فرانسه این سازمان افزود در مقابل زنان باردار دیگری که نیاز پزشکی واقعی به سزارین دارند، اصلا به این عمل دسترسی ندارند.

مارلین تمرمن، رئیس بخش بهداشت تولیدمثل
سازمان جهانی بهداشت
، گفت: «در بسیاری از کشورهای روبه‌توسعه و توسعه‌یافته، در واقع همه‌گیری عمل سزارین حتی برای مواردی که نیاز پزشکی وجود ندارد، بوجود آمده است.»

تمرمن افزود در کشورهایی مانند برزیل که ۵۳ درصد بر اساس ارقام سازمان جهانی بهداشت با عمل سزارین انجام می‌شود، «فرهنگی در تایید عمل سزارین وجود دارد.»

پزشکان از میانه دهه ۱۹۸۰گفته‌اند که میزان ایده‌آل عمل سزارین ایده‌‌آل باید در حد ۱۰ تا ۱۵ درصد زایمان‌ها باشد، اما اکنون جامعه بهداشتی برای تعیین توصیه‌‌های جدیدی در این باره تلاش می‌کنند.

تمرمن گفت: «اگر در کشوری...میزان سزارین پایین‌تر از ۱۰ درصد باشد، می‌توانید مشاهده کنید که مادران و نوزادان بیشتری به علت عدم دسترسی به سزارین در موارد ضروری می‌میرند.»


سزارین در چه مواردی به جای زایمان طبیعی انجام می‌شود؟


او افزود که ما در برخی از کشورها شاهد مرگ زنان به علت انجام نشدن به موقع سزارین هستیم.

بر اساس ارقام سال ۲۰۰۸ سازمان جهانی بهداشت میزان زایمان‌های انجام شده با عمل سزارین در اروپا حدود ۲۳ درصد، در آمریکای شمالی و جنوبی ۳۵ درصد، و منطقه اقیانوسیه غربی ۲۴ درصد است.

فقط در آفریقا و جنوب شرق آسیاست که این رقم به ترتیب ۳/۸ و ۸/۸ درصد است و این مناطق ظاهرا از «همه‌گیری» سزارین به دور مانده‌اند.

توصیه‌های روز جمعه نخستین فراخوان اختصاصی سازمان جهانی بهداشت برای انجام ندادن سزارین برای زایمان به جز در موارد ضروری از لحاظ پزشکی است.

متین گولمزوغلو،کارشناس مراقبت‌های پیش از زایمان سازمان جهانی بهداشت در این باره گفت: «فکر کنم که برای نخستین بار است که ما به طور صریح در این باره سخن گفته‌ایم.»



کد خبر
291768

