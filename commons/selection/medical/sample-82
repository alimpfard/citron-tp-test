
به گزارش خبرگزاري آلمان ماریا نیرا، رییس بهداشت عمومی و محیط زیست
سازمان بهداشت جهانی
، ضمن انتشار نتایج تازه‌ترین پژوهش‌های این سازمان در ژنو گفت که اثرات منفی
آلودگی هوا
همه‌ی کشورهای جهان و همه‌ی قشرهای اجتماعی را در بر می‌گیرد.

او هشدار داد که در صورت عدم رعایت موازین حفظ محیط زیست و آلوده‌سازی بیشتر هوا، میزان مرگ و میر در جهان از مرز ۶ میلیون نفر خواهد گذشت.

او یادآوری کرد که افزایش میزان مرگ انسان‌ها بر اثر ناپاکی هوا تنها به شهرهای بزرگ محدود نمی‌شود و مناطق دورافتاده و روستاها نیز از بلایای ناشی از منابع آلاینده‌ی هوایی در امان نیستند.

در این گزارش آمده است: «۹۲ درصد از جمعیت جهان در مناطقی زندگی می‌کنند که آلودگی هوا در آن‌ها از سطح محدودیت‌های تعیین شده از سوی سازمان بهداشت جهانی فراتر رفته است.»

سازمان بهداشت جهانی برای تهیه‌ی این گزارش، میزان آلودگی بیش از ۳ هزار محدوده در سراسر جهان را با پیشرفته‌ترین وسایل اندازه‌گیری کرده است. در این چارچوب، به‌ویژه میزان ریزگردهای موسوم به PM 2.5  موجود در هوای آلوده مورد بررسی قرار گرفته است.

این ریزگردها و انواعی که قطری کمتر دارند، بیشترین تاثیر منفی را بر روی سیستم قلبی ـ عروقی بدن می‌گذارند.

تنفس هوای آلوده به‌طور کلی سبب بیماری‌های قلبی، تنفسی، سرطان ریه و سکته‌ی مغزی می‌شود.


وضعیت "نگران‌کننده‌ی" کشورهای آسیایی


بنا به گفته‌ی ماریا نیرا، شدت آلودگی هوا به ویژه در کشورهای در حال رشد در آسیا "نگران‌کننده" است. او وضعیت کنونی این کشورها را "وخیم" ارزیابی کرد و یادآور شد که هوای آلوده در مکان‌های بسته، به ویژه در کشورهایی که پخت و پز با چوب و ذغال سنگ صورت می‌گیرد، خطرات جانی بسیاری به‌بار می‌آورد.

سازمان بهداشت جهانی پیشتر در ماه مه گزارشی در این زمینه منتشر کرده بود. آمار جدید شامل مشخصات محدوده‌هایی است که به‌ویژه میزان آلودگی‌ها را نشان می‌دهد. بنا به گفته‌ی سخنگوی این سازمان، گام بعدی ایجاد "ایستگاه‌های نظارت" به منظور مقابله با افزایش میزان آلایندگی در این مکان‌ها است.

کد خبر
347923

