
به گزارش خبرگزاری مهر، خدیجه کدیور - کارشناس امور دارو و تحقیق و توسعه معاونت غذا و داروی دانشگاه علوم پزشکی فسا با اعلام هشدار در مورد مصرف خودسرانه گیاه دارویی سنبل الطیب یا والرین (Valerian) گفت: این گیاه از گذشته‌های دور به عنوان آرام بخش و ضد اضطراب استفاده می‌شده که از جمله محبوب‌ترین داروهای گیاهی در اروپا است و مکمل‌ها و داروهای گیاهی زیادی حاوی عصاره این گیاه در بازار دارویی ایران وجود دارد.

وی افزود: مقدار مصرف معمول این فرآورده 200 میلی گرم در روز است و مقداری از آنکه موجب ایجاد حالت آرام بخشی می‌شود 200 تا 900 میلی گرم هنگام خواب است براین اساس مصرف مقادیر زیاد این فرآورده می‌تواند موجب ایجاد مسمومیت شود که معمولاً با علائم خستگی، احساس سبکی سر، گشاد شدن مردمک چشم و مسمومیت کبدی ظاهر می‌شود.

به گفته وی مصرف سنبل الطیب همراه با داروهای سیستم عصبی مرکزی مثل ضد افسردگی‌ها، ضد اضطراب‌ها، آرام بخش‌ها، خواب آورها و آنتی هیستامین‌ها می‌تواند بسیار خطرناک باشد. همچنین مصرف این دارو در افرادی که در مشاغل نیازمند دقت و هوشیاری، فعالیت دارند و در دوران بارداری و کودکان زیر 3 سال توصیه نمی‌شود.

کد خبر
193998

