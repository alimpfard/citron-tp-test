
مديركل دفتر سلامت اجتماعي، رواني و اعتياد وزارت بهداشت مي‌گويد كه «نيازمند ايجاد 16هزار دستگاه تخت روانپزشكي براي ارتقاي خدمات سلامت روان در سطح كشور هستيم.» اين آمار البته مربوط به آخرين روزهاي سال 94است و در آينده نيز افزايش خواهد يافت.

دكتر احمد حاجبي در ادامه با بيان اين مطلب كه تا پايان سال 93تعداد اين تخت‌ها به 8هزار و 140تخت در بيمارستان‌هاي دولتي، خصوصي، تأمين اجتماعي و نيروهاي مسلح رسيد كه عمده آنها مربوط به بخش دولتي است، افزود: سال گذشته هزار تخت از طريق تغيير كاربري‌ها ايجاد شده و در واقع براساس سياستگذاري‌ها و راهبردها به‌طور عمده بيمارستان‌هايي انتخاب شدند كه ضريب اشغال تخت در آنها زير 60درصد بوده است كه هزار تخت را ايجاد كرديم.

وي در ادامه سرانه روانپزشك را در ايران به ازاي هر 30هزار نفر يك پزشك متخصص اعلام و بيان كرد: براساس آخرين پيمايش ميزان شيوع اختلالات رواني در كشور 23.6درصد برآورد شده كه 16درصد آن اختلالات افسردگي و اضطراب است.

وي معتقد است كه «با تأمين خدمات مراقبتي مناسب براي مردم بخش اعظم اين آمار در طول 5سال قابل كاهش است.»حاجبي همچنين ريشه 60درصد اختلالات رواني را مرتبط با تجربيات دوران بارداري و كودكي ذكر و بيان كرد: اگر در دوران كودكي روند تكامل به خوبي طي شود نيز اين بيماري‌ها كم مي‌شود. البته رعايت نشدن حقوق شهروندي و پايمال شدن آن نيز خطر بروز اين بيماري‌ها را بيشتر مي‌كند.

گفتني است اجراي طرح جامع خدمات سلامت روان از 2سال پيش براساس تحقيقي 10ساله كليد خورد كه به‌صورت پايلوت در 3شهر قوچان (خراسان‌رضوي)، اسكو (آذربايجان‌شرقي) و بردسير (كرمان) به اجرا درآمده است. در اين طرح سعي شده تا سرانه خدمات روانپزشكي يك به 15هزار شود.

حاجبي در اين باره، با اشاره به قانون سلامت روان كه از سال 83توسط يك گروه شروع به نوشتن شد و چندين بار در وزارت بهداشت مورد بازبيني قرار گرفت، گفت: اين طرح به دولت ارجاع داده شد و هم‌اكنون هر هفته روزهاي سه‌شنبه اين طرح در كميسيون اجتماعي هيأت دولت مورد بررسي تخصصي قرار مي‌گيرد. تمام دستگاه‌هاي دست‌اندركار حوزه سلامت روان مانند بهزيستي، وزارت رفاه و... كه متشكل از 30نفر مي‌شوند در اين جلسات حضور دارند. معتقديم اين قانون ضروري بوده و بايد زودتر از اين به سمت آن مي‌رفتيم، البته نمي‌توان گفت چه زماني كار بررسي اين قانون تمام مي‌شود اما از روند بررسي آن رضايت داريم چون روي تمام كلمات آن بحث كارشناسي انجام مي‌دهند.

کد خبر
345215

