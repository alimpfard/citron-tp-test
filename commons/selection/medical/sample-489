
به گزارش خبرگزاری مهر دکتر محمدرضا شانه‌ساز روز یکشنبه 9 خرداد در یک نشست خبری به الصاق برچسب اصالت دارو بر روی داروهای وارداتی اشاره کرد و گفت: در زمینه دارو دو بحث داروهای تقلبی و قاچاق مطرح‌ است که از نظر ما هر دو غیرقابل مصرف هستند.

به گفته وی، یک تا سه درصد داروهای موجود در آمریکا و سه تا پنج درصد داروها در اروپا را داروهای تقلبی و قاچاق تشکیل می‌دهند. در کشورهای در حال توسعه نیز 10 تا 15 درصد داروها تقلبی هستند.

وی با بیان اینکه ایران از نظر داروهای تقلبی و قاچاق نسبت به کشورهای منطقه وضعیت بهتری دارد، گفت: این رقم در کشور ما بر اساس نُرم کشورهای در حال توسعه بین 80 تا 120 میلیارد تومان از سهم داروهای وارداتی است.

شانه‌ساز گفت: در ایران سامانه الصاق برچسب اصالت دارو پیش بینی شده که پیشرفته ‌ترین سیستم در دنیاست و قابلیت شناسایی داروهای تقلبی و قاچاق را به مصرف کننده می‌دهد.

وی با اشاره به آغاز این برنامه از بهمن سال گذشته گفت: هر دارویی در زمان ورود به کشور این برچسب‌ها را خواهد داشت و مصرف کننده می‌تواند در زمان تهیه دارو برچسب را برداشته و شماره پشت برچسب را از طریق تلفن، پیام کوتاه (2000404) و یا اینترنت پیگیری کند.

مدیرکل نظارت بر داروی
وزارت بهداشت
تاکید کرد: فاز اول این سامانه در حال اجرا است. در نظر داریم که این سامانه برای تمام داروهای وارداتی و مکمل‌ها اجرا شود تا از ورود داروهای تقلبی و قاچاق جلوگیری شود.

شانه ساز ابراز امیدواری کرد تا دو سال آینده تمام داروهای وارداتی به سامانه الصاق برچسب اصالت دارو مجهز شوند.

کد خبر
108628

