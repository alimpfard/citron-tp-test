
به گزارش پایگاه اینترنتی روزنامه دیلی تلگراف، مشاهده نوعی پشه موسمی ناقل ویروس
تب  دانگ
در ایالت کالیفرنیا موجب نگرانی مقامات بهداشتی آمریکا و تشدید تلاش‌ها برای جلوگیری از گسترش بیماری‌هایی شده است که می‌توانند مرگبار باشند.

به گفته مقامات بهداشتی،‌ عادات این پشه در تغذیه و تولید مثل به گونه‌ای است که اگر امکان تکثیر پیدا کند، می‌تواند خطری جدی برای پرجمعیت‌ترین ایالت آمریکا باشد و آنرا به منبع سرایت تب دنگی و زرد تبدیل کند.

این پشه که بومی مناطق استوایی و نیمه استوایی است، قبلا در هاوایی، آریزونا،‌ تگزاس و بخش‌هایی از جنوب شرق آمریکا به ویژه فلوریدا مشاهده شده بود.

مقامات بهداشتی در مناطقی از کالیفرنیا که این پشه در آنجا مشاهده شده است، به ساکنان هشدار داده اند محل های نگهداری پرندگان و گیاهان و دیگر منابع آب راکد در اطراف خانه هایشان را خالی کنند و تدابیر حفاظتی را برای جلوگیری از ورود این نوع حشره خطرناک به درون خانه‌هایشان به عمل آورند.

به گفته منابع درمانی، گرچه امسال مواردی از سرایت تب دنگی در میان انسانها در فلوریدا و چند مورد در هاوایی و تگزاس گزارش شده است، همه صد و هشتاد و سه موردی که از سال دو هزار و ده در کالیفرنیا گزارش شده، در افرادی بوده است که ضمن سفر به آمریکای لاتین، آسیا یا آفریقا آلوده شده بودند.

موارد ابتلا به تب زرد در کالیفرنیا نادر بوده و آخرین مورد شناخته شده آن در سال هزار و نهصد و نود و نه بود. پشه‌های ناقل با نیش زدن فرد آلوده به این بیماری‌ها ویروس آنرا به دیگران منتقل می‌کنند.

کد خبر
237076

