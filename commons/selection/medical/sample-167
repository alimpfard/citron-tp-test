
رئیس هیأت‌مدیره انجمن حمایت از بیماران کلیوی گفت: در زمان حاضر حدود 3‌هزار و 300‌دستگاه دیالیز در کشور وجود دارد اما تعداد قابل توجهی از آنها فرسوده هستند.

البته از 3 سال پیش قرار بود‌ هزار دستگاه جدید دیالیز وارد سیستم درمانی کشور شود که بالاخره امسال این وعده محقق شد اما با افزایش این تعداد دستگاه دیالیز باز هم حدود 500‌دستگاه دیالیز در کشور کمبود خواهیم داشت و تعداد زیادی از بیماران همچنان نمی‌توانند هفته‌ای 3 بار دیالیز شوند و دیالیز 2بار در هفته عوارض این بیماری را بیشتر می‌کند و این در حالی است که تعداد بیماران دیالیزی نیز هر سال حدود 12درصد بیشتر می‌شود.

رئیس هیأت‌مدیره انجمن حمایت از بیماران کلیوی ادامه داد: متأسفانه درباره مرگ بیماران دیالیزی آمار دقیقی نداریم اما برآورد می‌شود سالانه حدود 10 درصد بیماران دیالیزی فوت می‌کنند که با توجه به جمعیت 15‌هزار نفری بیماران دیالیزی، برآورد این است که سالی حدود هزار و 500 بیمار دیالیزی در کشور جان خود را از دست می‌دهند.

وی اضافه کرد: حدود 25‌درصد بیماران دیالیزی مبتلا به دیابت و 22 درصد دچار پرفشاری خون هستند و البته بیماری گلومورونفرین در این بیماران به حدود 11درصد کاهش یافته است اما افزایش سن بالای 50 سال و همزمان مصرف دخانیات ریسک این بیماری را به‌شدت بالا می‌برد. با این حال بیشترین میزان ابتلا به این بیماری در کشور ما در گروه سنی بین 20 تا 40‌سال است.

رئیس هیات مدیره انجمن عنوان کرد: بیماران پیوندی نیز مشکلاتی دارند؛ به‌طوری که گاهی داروهای آنها کمیاب می‌شود اما مسئله مهم‌تر این است که ایجاد بیمارستان‌های خصوصی که اجازه انجام عمل پیوند کلیه گرفته‌اند، هزینه پیوند را بسیار بالابرده است.

این بیمارستان‌ها که حدود 7 یا 8 بیمارستان در کشور و به‌خصوص در تهران هستند، گاهی بدون اخذ رضایت خانواده دهنده اقدام به پیوند کلیه می‌کنند و هزینه‌های زیادی را از خانواده گیرنده می‌گیرند و این عمل در بیمارستان‌های دولتی با معرفی‌نامه انجمن حمایت از بیماران کلیوی و بعد از اخذ رضایت خانواده دهنده انجام می‌شود و کل هزینه عمل جراحی که حدود 4 میلیون تومان است را نیز هیأت امنای ارزی وزارت بهداشت پرداخت می‌کند.

اکثر بیماران کلیوی، دیابت هم دارند

قاسمی‌گفت: بیماری کلیوی رابطه بسیار نزدیکی با بیماری دیابت، فشار خون و بیماری‌های قلبی و عروقی دارد و سازمان بهداشت جهانی اعلام کرده است که 72‌درصد کل بودجه سلامت جهان صرف همین 4 بیماری می‌شود و هر یک از این بیماری‌ها امکان بروز بیماری دیگر و تشدید عوارض آن را بیشتر می‌کند.

وی افزود: با توجه به تغییر الگوی زندگی مردم و رشد بیشتر بیماری‌های غیرواگیر از جمله چاقی، دیابت و فشار خون، بیماری کلیوی نیز در سال‌های اخیر رشد فزاینده‌ای دارد؛ به‌طوری که گفته می‌شود بیش از 80‌درصد افراد در معرض خطر این بیماری هنوز شناخته شده نیستند و اگر این افراد به مرحله بیماری و عوارض برسند جهان را با یک مشکل بسیار جدی مواجه می‌کنند.

رئیس هیات مدیره انجمن خاطرنشان کرد: از مجموع 40‌هزار بیمار کلیوی در کشور، بیش از 15‌هزار نفر دیالیزی هستند که هر سال حدود 1500‌نفر آنها بر اثر عوارض این بیماری جان خود را از دست می‌دهند.

وی با اشاره به اینکه تاکنون حدود 40‌هزار بیمار کلیوی شامل 15‌هزار دیالیزی و بیش از 25‌هزار پیوندی در کشور شناسایی شده است، اظهار داشت: سالانه حدود 1800 عمل پیوند کلیه در کشور انجام می‌شود اما این آمار کل جمعیت مبتلایان به بیماری‌های کلیوی نیست و بخش عمده این افراد ناشناخته هستند؛ زیرا برآورد جهانی این است که از هر 10 نفر یک نفر به بیماری کلیوی مبتلاست که در ایران 9 نفر آ‌نها از این بیماری خود اطلاعی ندارند.

واردات فیلتر دیالیز

یکی از اقلامی که در عمل دیالیز بیماران نقش اساسی دارد صافی یا فیلتر دیالیز است. این کالای پر مصرف در ایران به‌رغم امکان ساخت آن در داخل، از خارج کشور وارد می‌شود. همین موضوع چندی پیش باعث انتقاد مقامات مسئول شد؛

به‌گونه‌ای که مدیرعامل شرکت تجهیزات پزشکی هلال ایران (سها یک) با اظهار شگفتی از تصمیم وزارت بهداشت درخصوص واردات صافی دیالیز، این اقدام را مغایر با اصل 44 قانون اساسی دانست.

دکتر سعید رحمانی با بیان اینکه ظرفیت تولید صافی دیالیز در «سها یک» سالانه 5/2‌میلیون واحد و در یک شرکت دیگر 5/1‌میلیون واحد است، گفت: وزارت بهداشت در سال‌جاری سفارش خرید 3میلیون و 100هزار واحد صافی دیالیز را ارائه داده که از این میزان تاکنون 2میلیون واحد را به تجهیزات پزشکی هلال ایران و یک شرکت داخلی سفارش داده و ظاهرا قرار است یک میلیون و 100 هزار واحد دیگر را از طریق برگزاری مناقصه بین‌المللی وارد کند.

دکتر رحمانی با تأکید بر لزوم کاهش تصدی‌گری وزارت بهداشت و پررنگ شدن نقش نظارتی آن گفت:‌ چنانچه اموری همچون سیاستگذاری، خرید دستگاه‌های دیالیز، صافی دیالیز و دیگر موارد مرتبط، به بخش خصوصی و شرکت‌های بیمه واگذار شود موجبات افزایش انگیزه سرمایه‌گذاران بخش خصوصی فراهم می‌شود و قطعا شاهد افزایش کمی و کیفی تولیدات و کاهش هزینه‌های بیماران دیالیزی و در نهایت کاهش هزینه‌های تحمیلی به دولت خواهیم بود.

وی با تأکید بر اینکه توان تولید صافی دیالیز در این واحد سالانه بالغ بر 5/2 میلیون واحد است، یادآور شد:‌ بارها به مسئولان ذیربط در وزارت بهداشت اعلام کرده‌ایم که توان تولید ما بیش از این رقم است و چنانچه امکان تولید فراهم شود آمادگی داریم که قیمت تمام شده صافی دیالیز را بیش از رقم فعلی کاهش دهیم اما تاکنون به خواسته ما توجهی نشده است.

دکتر رحمانی با بیان اینکه این شرکت تا سال 86، 2500‌دستگاه دیالیز را وارد و در سطح کشور توزیع کرده است، به خدمات پس از فروش در سطح 300 مرکز اشاره کرد و گفت: با وجود خدمات بسیار مطلوبی که به مراکز مجهز به دستگاه دیالیز در دانشگاه‌ها و مراکز درمانی ارائه می‌دهیم و به‌رغم بدهی‌ 15‌میلیارد ریالی این مراکز به این شرکت، مسئولان وزارت بهداشت از 2 سال پیش به شیوه‌های مختلف اجازه نمی‌دهند که دستگاه دیالیز به کشور وارد کنیم.پیچیدگی‌های درمان بیماران دیالیزی یکی دو تا نیست؛ اینکه دستگاه‌های مربوطه در ماجرای واردات دستگاه و صافی دیالیز نیز دچار چالش هستند، بر دردهای بی‌شمار این گروه از بیماران افزوده است.

کد خبر
96121

