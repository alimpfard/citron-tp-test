
دکتر عباسعلی ناصحی در کنفرانس «جامعه ایمن و نقش آمادگی جسمانی و ایروبیک در پیشگیری از اعتیاد و ایدز» با اشاره به نقش ورزش در پیشگیری و درمان اعتیاد گفت: تأثیر ورزش بر جلوگیری از اعتیاد به الکل در جوامع غربی اثبات شده است. همچنین ورزش در پیشگیری از اعتیاد به نیکوتین بسیار مؤثر است. در درمان اعتیاد نیز ورزش می‌تواند به‌عنوان درمان کمکی و فردی استفاده شود.

وی در ادامه به تشریح مکانیسم اثر ورزش در پیشگیری از اعتیاد پرداخت و گفت: ورزش با افزایش روحیه شادابی و نشاط، کاهش افسردگی، کاهش سطح اضطراب و هیجان، افزایش آستانه تحمل در برابر مشکلات و همچنین افزایش روحیه خودباوری و اعتماد به نفس در پیشگیری از اعتیاد مؤثر است. بر این اساس یکی از درمان‌هایی که برای مبتلایان به اضطراب و افسردگی در کنار دیگر اقدامات درمانی توصیه می‌شود، ورزش منظم و مرتب است.

ناصحی افزود : ثابت شده اعتیاد در افرادی که از تعاملات اجتماعی پایین برخوردارند و منزوی هستند بیشتر است بنابراین ورزش می‌تواند با افزایش تعاملات میان افراد از ابتلا به اعتیاد جلوگیری کند.

وی در ادامه با اشاره به علل اعتیاد در ورزشکاران گفت: یکی از علت‌های شایع اعتیاد در ورزشکارانی که ورزش‌های قدرتی انجام می‌دهند، استفاده از استروئیدهای آنابولیک برای پرورش عضلات است. این مواد علاوه بر مشکلات جسمی متعدد می‌توانند اعتیادآور باشند. بر این اساس حداقل 30درصد افرادی که از این مواد استفاده می‌کنند به آن معتاد می‌شوند.

از طرف دیگر این مواد استروئیدی مقدمه‌ای می‌شوند برای اعتیادهای سخت‌تر. وی در باره اعتیاد به مصرف مواد محرک در ورزشکاران نیز گفت: به علل مختلف و برای اهدافی متفاوت موارد آمفتامین و شبه آمفتامین ممکن است موجب سوء مصرف در ورزشکاران شود. در این مورد می‌توان به استفاده این مواد در دونده‌های استقامت برای افزایش توان جسمی اشاره کرد. همچنین شیوع مصرف مواد محرک در غیرورزشکاران به‌منظور کاهش وزن نیز مشاهده می‌شود. مصرف مواد محرک به بهانه کاهش وزن در زنان رواج یافته است. این در حالی است که سوء‌مصرف مواد‌مخدر در زنان بسیار کمتر از مردان است اما به‌دلیل ظاهر فریبنده تبلیغات لاغری سوء مصرف مواد محرک در زنان بیشتر از مردان است.

گاهی در برخی باشگاه‌های ورزشی مشاهده می‌شود که مکمل‌هایی برای افراد پیشنهاد می‌شود و عنوان می‌کنند که این مکمل‌ها مجاز است غافل از اینکه این مواد مخلوطی از مواد محرک و مخدر هستند. به این ترتیب بسیاری از ورزشکاران ممکن است به‌صورت ناخواسته آلوده به این مواد شوند.

کد خبر
126458

