
به گزارش خبرگزاری فرانسه کریستوفر وایلد، رئیس سازمان بین‌المللی پژوهش سرطان (IARC)، وابسته به سازمان جهانی بهداشت، گفت: «با روند کنونی در ۲۰ سال آینده شاهد تحولات بسیار تأثیرگذاری خواهیم بود؛ در بسیاری از کشورها احتمالاً شمار مبتلایان به
سرطان
دو برابر خواهد شد.»

او افزود: «این امر به خصوص برای کشورهای با منابع محدود صادق است: کشورهای با درآمد پایین و متوسط.»

این کشورها با وجود دسترسی کمتر به امکانات تشخیصی و درمانی هم‌اکنون بیش از دوسوم از ۸.۸ میلیون مرگ ناشی از سرطان را به خود اختصاص می‌دهند.

بر اساس «گزارش روند جهانی سرطان» که انستیتوی IMS منتشر می‌کند، در سال ۲۰۱۵، دولت‌ها و بیماران ۱۰۷ میلیارد دلار برای داروهای سرطان خرج کردند که نسبت به سال ۲۰۱۴ افزایشی ۱۱.۵ درصدی نشان می‌دهد.

این گزارش می‌گوید انتظار می‌رود این رقم تا سال ۲۰۲۰ به ۱۵۰ میلیارد دلار برسد. این افزایش عمدتاً به هزینه داروهای جدیدتر و تخصصی‌تر مربوط می‌شود که فقط اقلیتی از بیماران به آن دسترسی دارند.

وایلد که به مناسبت ۴ فوریه (۱۶ بهمن) ۲۰۱۷ روز جهانی سرطان صحبت می‌کرد، گفت: «درمان صرف بیماران دچار سرطان، راهی واقع‌گرایانه برای حل مشکل سرطان نیست.»

در مقابل، بر اساس گزارش سازمان جهانی بهداشت، با اقدامات پیشگیری می‌توان مانع از بروز تا یک‌سوم موارد سرطان حال حاضر شد.

یکی از مهمترین اقدامات برای پیشگیری از سرطان توقف سیگار کشیدن است.

تیری فیلیپ، رئیس مرکز سرطان انستیتوی کوری در پاریس گفت دشمن شماره یک عموم دخانیات است که «در قرن بیست و یکم یک میلیارد نفر را خواهد کشت  و  
۱۰۰ میلیون مورد از این مرگ‌ومیرها فقط در
چین
رخ خواهد داد.»

کد خبر
360985

