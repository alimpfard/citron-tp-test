
به گزارش آسوشیتدپرس
ژاپن
که بهشت سیگاری‌ها خوانده می‌شود، هیچ قانون الزام‌آوری برای کنترل دود سیگار محیطی ندارد و پیش از برگزاری المپیک ۲۰۲۰ تحت فشار قرار گرفته است تا چنین قوانینی را به تصویب برساند.

وزارت بهداشت ژاپن در حال تدوین مقرراتی برای محدود کردن دود سیگار محیطی است، اما با مخالفت شدید قانون‌گذاران سیگاری و صنعت دخانیات روبرو است. سازمان جهانی بهداشت و کمیته بین‌المللی المپیک در سال ۲۰۱۰ توافق کردند که عاری بودن بازی‌های المپیک از دود سیگار را ترغیب کنند و از آن هنگام کشورهای میزبان المپیک شامل
چین
،
روسیه
و
برزیل
در رسیدن به این هدف موفق بوده‌اند.

داگلاس بچر رئیس بخش پیشگیری از بیماری‌های غیر واگیردار سازمان جهانی بهداشت گفت محدودیت‌های فعلی بر سیگار کشیدن در ژاپن با استانداردهای جهانی فاصله بسیاری دارند و لازم است روزآمد شوند، چراکه بازدیدکنندگان خارجی انتظار هوای پاک در ژاپن را دارند. او گفت اقدامات ناقص ضد سیگار بی‌اثر هستند و گرچه پیش‌نویس قانونی که وزارت بهداشت ژاپن تدوین کرده است، قدمی به پیش شمرده می‌شود، محدودیت‌ها در این قانون باید تشدید شود.

پیش‌نویسی که وزارت بهداشت در اوایل ماه مارس منتشر کرد، شامل ممنوع کردن سیگار کشیدن در فضاهای بسته در ساختمان‌های دولتی و ورزشی است، اما درباره دفترهای کاری، تئاترها، رستوران‌ها و کافه‌ها ممنوعیت مطلق نیست و فقط باید اتاق‌های مخصوص سیگار کشیدن در این مکان‌ها ایجاد شود. همچنین سیگار کشیدن در کافه‌ها و رستوران‌های کوچک به دنبال اعتراضات مخالفان که دراین‌باره که صاحبان این مکان‌ها مشتریانشان را به‌این‌علت از دست خواهند داد، مجاز خواهد ماند.

حامیان ممنوعیت‌های شدیدتر سیگار کشیدن می‌گویند دولت در این مورد در موضع ضعف قرار دارد، چراکه هنوز یک‌سوم سهام شرکت انحصاری دولتی سابق دخانیات ژاپن متعلق به دولت است.

تارو آسو، وزیر دارایی ژاپن در یک جلسه اخیر پارلمان گفت فروش دخانیات بیش از ۲ تریلیون ین (۱۹ میلیارد دلار) در درآمد مالیاتی سالانه برای دولت ایجاد می‌کند و از دست رفتن این درآمد تأثیری عمده بر 
اعتبارات دولتی می‌گذارد. آسو که خودش سیگاری است، در این جلسه درباره ارتباط میان سیگار کشیدن و مشکلات بهداشتی ابراز تردید کرد.

سازمان‌هندگان المپیک توکیو می‌گویند سیگار کشیدن در مکان‌های دربسته در بازی‌ها ممنوع خواهد شد.

بچر گفت نگرانی‌های ابرازشده درباره اثرات اقتصادی ممنوعیت سیگار کشیدن بر صنعت پذیرایی در ژاپن اغراق‌شده هستند و اقدامات ضد سیگار کشیدن همه شهروندان را از قرارگیری در معرض دود سیگار دست‌دوم (دود سیگار پخش‌شده در هوا) و دود سیگار دست سوم- مواد سمی و
سرطان‌
زای دود سیگار که جذب پارچه‌ها و پرده‌ها در اتاق‌های هتل و سایر مکان‌ها می‌شوند- حفظ می‌کند.

بررسی‌ها در ژاپن درباره تأثیر ممنوعیت سیگار کشیدن در مکان‌های عمومی به نتایج متناقضی رسیده است- یک بررسی پیش‌بینی می‌کند میزان فروش رستوران‌ها و کافه‌های یک میلیارد دلار سقوط کند و بررسی دیگر نشان می‌دهد که اگر ممنوعیت سیگار کشیدن اعمال شود، عده بیشتری برای صرف غذا به رستوران‌ها خواهند رفت.

بچر گفت ژاپن همچنین در تهیه هشدارهای بهداشتی درباره زیان‌های سیگار کشیدن تأخیر دارد و به نبود تصاویر هشداردهنده بر روی پاکت‌های سیگار در این کشور اشاره کرد.

تخمین زده می‌شود که هرسال ۱۵۰۰۰ نفر - عمدتاً زنان و کودکان- به علت استنشاق دود سیگار محیطی می‌میرند.

کد خبر
366500

