
 این سخن روز گذشته وزیر بهداشت در حاشیه اجلاس روسای دانشگاه‌های علوم پزشکی کشور بود که در جمع خبرنگاران عنوان کرد.این روزها بحث کمبود و گرانی دارو به یکی از دغدغه‌های جدی کشور تبدیل شده است به‌طوری که کمتر جایی است که در مورد آن صحبت نشود. از گلایه‌های اصلی وزیر بهداشت که متولی اصلی و شخص اول حوزه سلامت کشور است گرفته تا اظهارات روز گذشته دادستان عمومی و انقلاب تهران که در مراسم تودیع و معارفه سرپرست دادسرای ناحیه 19تهران از داروهای غیرمجاز و تقلبی در بازار سخن گفته و اظهار داشته است که برای استقرار سلامت در کشور دادستانی کشور آمادگی دارد تا با وزارت بهداشت همکاری کند چرا که سلامت آحاد جامعه ضامن رشد جامعه است. همه و همه از مشکلات دسترسی مردم به دارو می‌گویند.

روز گذشته محور سؤالات خبرنگاران هم در حاشیه اجلاس روسای دانشگاه‌های علوم پزشکی کشور بیشتر مسائل مرتبط با دارو بود. به‌طوری که خانم وزیر در حاشیه این اجلاس به خبرنگاران گفت: در جلسات مختلف به‌شدت پیگیر ارز دارویی هستیم و با توجه به نامه‌ای که از طرف بانک مرکزی دریافت کردیم ظرف سه هفته آینده مشکلات ارز دارویی برطرف خواهد شد. اما به‌دلیل افزایش نرخ ارز، افزایش در قیمت داروها را خواهیم داشت.

وحید دستجردی،در اجلاس سراسری روسای دانشگاه های علوم پزشکی وجود پزشک متخصص مقیم را در اورژانس‌های کشور ضروری دانست و افزود: استقرار متخصص طب اورژانس احیاگر اورژانس‌های بیمارستانی است که این مهم نیز باید در اولویت قرار گیرد.
وزیر بهداشت اظهار داشت: با اجرای پزشک خانواده در تمام شهرها و روستاهای کشور برگ زرین دیگری در کتاب سلامت کشور گشوده خواهد شد چرا که اجرای کامل پزشک خانواده، کاهش هزینه‌ها و ارتقای بهره‌وری را به‌دنبال خواهد داشت. او اظهار امیدواری کرد که با همکاری و تعامل سایر دستگاه‌ها و برطرف شدن مشکلات بودجه، برنامه پزشک خانواده به‌طور کامل اجرا شود.

وحید دستجردی در همین زمینه افزود: نباید بگذاریم که بازی آرا در انتخابات نظام پزشکی، چهره زلال پزشک خانواده را مخدوش کند بنابراین باید روسای دانشگاه‌های علوم پزشکی در این زمینه دقت و از اساس برنامه پزشک خانواده محافظت کنند. وزیر بهداشت گفت: برای راه‌اندازی تخصص در برنامه پزشک خانواده اقداماتی انجام شده است و این مهم به‌زودی آغاز می‌شود چرا که معتقدیم این برنامه بزرگ را باید با آموزش تخصصی پزشک خانواده نهادینه کنیم و در این خصوص همه دانشگاه‌ها نیز سهیم هستند.

وزیر بهداشت گفت: در دنیای امروز همه کشورهای دنیا با مشکلات اقتصادی روبه‌رو هستند. در این میان آنهایی زنده می‌مانند که توان تحمل و برنامه‌ریزی اصولی‌تری داشته باشند.  او گفت: با توجه به مشکلاتی که تحریم‌ها به‌وجود آورده است باید کمربندها را برای مبارزه با تحریم‌ها ببندیم و تمام تلاش خود را در قسمت دارو و تجهیزات پزشکی به‌کار ببریم چرا که سیاست ما در وزارت بهداشت آن است که با تدابیر ویژه کمترین صدمه وارد شود.

وزیر بهداشت افزود: نباید از قدرت خود غافل باشیم چرا که در زمینه دارو و داروسازی جزو قدرت‌های جهان هستیم بنابراین باید بازار خود را به سمت کشورهای نوپدید سوق دهیم.
وحید دستجردی
خطاب به روسای دانشگاه‌های علوم پزشکی گفت:   از شما می‌خواهم که به اورژانس‌های بیمارستانی مکرر سر بزنید و در بازدیدهای خود مشکلات مردم را از زبان خودشان جویا شوید چرا که نمی‌خواهم مردم هیچ شکایتی از اورژانس‌های بیمارستانی و  115در کشور داشته باشند.

در اجلاس روسای دانشگاه‌های علوم پزشکی کشور سید محمد حسن ابوترابی فرد،نایب رئیس مجلس شورای اسلامی نیز گفت: حوزه بهداشت، درمان و آموزش پزشکی یکی از حوزه‌های کلیدی در کشور است بنابراین باید از همه توان استفاده کرد که تصمیمات صحیح در این زمینه گرفته شود تا بتوان در جهت کاهش هزینه‌ها و افزایش بهره‌وری حرکت کرد. در حاشیه اجلاس روسای دانشگاه‌های علوم پزشکی وزیر بهداشت در پاسخ به سؤال خبرنگار همشهری که پرسید: خانم وزیر چه نمره‌ای به عملکرد خود می‌دهید؟ گفت: این نمره را باید رسانه‌ها به من بدهند.

کد خبر
195521

