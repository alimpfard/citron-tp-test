
براساس گزارش ساينس الرت، دانشمندان هشدار مي‌دهند كه غبار و دود موجود در شهر‌هاي آلوده ممكن است حاوي تركيباتي ژنتيكي باشد كه ويروس‌ها و باكتري‌ها را غيرقابل درمان مي‌سازند و درحال حاضر برآورد آسيبي كه چنين پديده‌اي مي‌تواند به ساكنان شهرهاي آلوده جهان بزند امكان‌پذير نيست.

محققان دانشگاه گوتنبرگ در سوئد با بررسي 864 نمونه از دي ان اي به دست آمده از انسان، حيوانات و محيط زيست از سرتاسر جهان، به دنبال ژن‌هايي گشتند كه با باكتري‌هاي مقاوم در برابر آنتي‌بيوتيك در ارتباط بودند.

نتايج نشان داد نمونه‌هاي به دست آمده از پكن، پايتخن چين كه يكي از آلوده‌ترين شهر‌هاي جهان است، حاوي مقادير زيادي از ژن‌هاي مقاوم در برابر آنتي‌بيوتيك است. به گفته يوآخيم لارسون محقق دانشگاه گوتنبرگ،‌ اين مطالعه تنها بخشي كوچك از نمونه‌هاي به دست آمده از هوا را بررسي كرده است و براي عموميت بخشيدن به نتيجه اين مطالعه به نمونه‌‌هاي بيشتري نياز خواهد بود. اما تحليل نمونه‌ها طيفي گسترده از ژن‌ها با سطوح مختلفي از مقاومت را نشان دادند.

اين مطالعه نشان نمي‌دهد كه آيا باكتري‌هاي موجود در هواي پكن زنده هستند يا خير، زيرا زنده بودن آنها مي‌تواند شدت خطر را افزايش دهد، اما به گفته لارسون، براساس نتايج پژوهش‌هاي پيشين، اين منطقي است كه بپذيريم در هواي آلوده تركيبي از باكتري‌هاي زنده و مرده وجود دارند.

نگران‌كننده‌ترين موضوع اين است كه مطالعه نشانه‌هاي مقاومت در برابر داروي كارباپنيم، آخرين چاره دارويي كه براي درمان باكتري‌هاي مقاوم در برابر ديگر داروها مورد استفاده قرار مي‌گيرند را رديابي كرده‌است. اگرچه هنوز شدت اين خطر مشخص نشده‌است، اما محققان در مقاله خود به اين موضوع اشاره كرده‌اند كه شايد در ميان آلودگي هوا منبعي بزرگ از ژن‌هاي مقاوم در برابر دارو پنهان شده‌باشد.

باكتري‌ها و ويروس‌ها همزمان با درمان بيماري‌هاي عفوني با كمك آنتي‌بيوتيك‌ها، خود را ارتقا داده و نسبت به انواع آنتي‌بيوتيك‌ها مقاوم‌تر مي شوند و موجوداتي جديد به نام ابرويروس‌ها را ايجاد مي‌كنند. درحال حاضر سرعت تكامل باكتري‌ها بالاتر از سرعت تطبيق‌پذيري آنتي‌بيوتيك‌ها است،‌و همين موضوع درك بهتر گستردگي ژن‌هاي مقاوم در برابر دارو را مهم‌تر از هميشه مي‌سازد و در صورتي كه نتوان بيماري‌هاي عفوني معمولي را با كمك آنتي‌بيوتيك‌ها درمان كرد، حتي ساده‌ترين اين بيماري‌ها نيز مي‌توانند به مرگ منجر شوند.

کد خبر
353486

