
به گزارش خبرگزاری فرانسه به گفته سازمان داروهای اروپا این داروی بحث‌برانگیز که بوسیله شرکت داروسازی انگلیسی گلاسکواسمیت‌کلاین ساخته شده است در چند ماه آینده از بازار اروپا خارج خواهد شد.

سازمان غذا و داروی آمریکا این دارو را کاملا ممنوع نکرده،‌ اما تصمیم گرفته است که دسترسی به آن را به شدت محدود کند.

این سازمان به داده‌هایی استناد می‌کند که نشان دهنده "افزایش خطر عوارض قلبی-عروقی مانند
حمله قلبی
و
سکته مغزی
در بیمارانی است که این دارو را مصرف کرده‌اند."

گلاسکواسمیت‌کلاین معتقد است که آواندیا - که در سال 2009 برای این شرکت 1.2 میلیارد دلار درآمد داشته است- "درمانی مهم" باقی می‌ماند و در حال بحث با ناظران بهداشتی است تا نگرانی‌ها در مورد آن را رفع کند.

سازمان داروهای اروپا گفت تصمیم گرفته است که این دارو را به خاطر نگرانی‌ها در مورد ماده موثر موجود در آن به نام روسیگلیتازون (rosiglitazone) از بازار خارج کند.

این تصمیم فروش سایر داروهای
دیابت
شرکت گلاسکو آواندامت (Avandamet) و آواگلیم (Avaglim) را نیز ممنوع می‌کند،‌ زیرا این داروها نیز حاوی ماده موثره روسیگلیتازون هستند.

این سازمان به بیمارانی که هم اکنون از این داروها استفاده می‌کنند توصیه کرده است به دکترشان مراجعه کنند تا داروی جایگزین مناسبی برای‌شان تجویز شود.

سازمان داروهای اروپا گفت این تصمیم به جای خود باقی می‌ماند‌، مگر اینکه "داده‌های قانع‌کننده‌ای در مورد گروهی از بیماران به دست آید منافع این دارو برای آنها بیشتر از خطرات آن است."

سازمان غذا و داروی آمریکا نیز به دنبال بررسی در سال 2007 که این دارو را با مشکلات وخیم بهداشتی ارتباط می‌داد،‌ قبلا دستور داده بود که هشدار بهداشتی روی بسته دارو چاپ شود.

بر اساس محدودیت‌هایی که سازمان غذا و داروی آمریکا برای آواندیا وضع کرده است،‌ این دارو تنها برای آن بیماران تازه تشخیص‌داده شده دیابت نوع 2 به کار خواهد رفت‌ که سایر داروها قند خون آنها را کنترل نکرده باشند.

سازمان غذا و داروی آمریکا به مبتلایان به دیابت که در حال حاضر از این دارو استفاده می‌کنند،‌ اجازه می‌دهد در صورت تمایل به مصرف آن ادامه دهند.

بر اساس این تصمیم جدید پزشکان مجبورند ثابت کنند که تجویز آواندیا برای بیماران‌شان لازم است و  بیماران نیز باید آگاهی از خطرات این دارو را تصدیق کنند.

کد خبر
116870

