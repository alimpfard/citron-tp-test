
به گزارش ایرنا به نقل از هلث، محققان انگلیسی فعال در حوزه
نانو
با معرفی این دستاورد پزشکی اعلام کردند که این اختراع سبب انقلاب در عرصه پزشکی می‌شود و به توانمندی‌های بشر برای مقابله با بیماری‌های سخت مانند
سرطان سینه
و برخی دیگر از سرطان‌ها کمک می‌کند.

این لباس حاوی فناوری است که نانو ذرات یک ماده که برای مثال می‌تواند یک دارو باشد، را در خود جای می‌دهد و به طور موضعی در بدن آزاد می‌کند.

تا کنون فناوری‌های پوشیدنی در کمربندها و کفش‌ها تعبیه شده بود اما اکنون این فناوری در لباس هم تعبیه شده است به گونه‌ای که نه تنها به عنوان تن‌پوش از آن استفاده می‌شود بلکه سلامت انسان را نیز کنترل می‌کند.

اکنون محققان در حال تلاش هستند تا هر قطعه از لباس و کفش انسان بتواند علائم حیاتی انسان را کنترل کرده و حتی به درمان بیماری‌ها کمک کند.

این لباس که به تازگی محققان برای درمان سرطان سینه ابداع کرده‌اند، می‌تواند داروی درمان سرطان سینه را به طور موضعی آزاد کند.

این لباس حاوی حباب‌های میکرو کپسوله داروی تاموکسیفن (Tamoxifen) است.

ایده این است که گرما و رطوبت بدن پوشش این حباب‌ها را از بین می‌برد و تاموکسیفن به تدریج در طول روز از طریق پوست جذب بدن می‌شود.

تاموکسیفن با مسدود کردن استروژن، موجب کند شدن رشد سلول‌های سرطانی می‌شود.

این لباس توسط یک دانشجوی کارشناسی ارشد در مرکز سنت مارتینز در لندن ابداع شده است.

هدف از ابداع این لباس ارائه یک راه حل برای هزاران زنی است که از عوارض جانبی داروی تاموکسیفن در عذاب هستند.

آزاد سازی موضعی دارو باعث می‌شود دارو کمتر توسط کبد پردازش شود و موجب کاهش بالقوه عوارض جانبی آن مانند گر گرفتگی و تهوع می‌شود.

کد خبر
290464

