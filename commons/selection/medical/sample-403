
کاوه کیوانی در گفت‌وگو با فارس، اظهار داشت: سینوزیت به‌طور کلی به التهاب ناحیه سینوس و بینی اطلاق می‌شود که این عارضه می‌تواند به‌صورت حاد یا مزمن باشد اما آنچه با شروع فصل پاییز و زمستان بیشتر شاهد آن هستیم سینوزیت حاد است. وی با بیان اینکه مهم‌ترین عامل ایجاد‌کننده سینوزیت حاد ویروس‌های دستگاه تنفس فوقانی هستند، تصریح کرد: بیشتر سینوزیت‌های حاد از سرماخوردگی آغاز می‌شوند که در آن دهانه سینوس‌ها بسته شده و میکروب‌ها داخل سینوس رشد می‌کنند و از مقابله سلول‌های دفاعی با این میکروب‌ها چرک ایجاد شده و فرد مبتلا می‌شود.

کیوانی با بیان اینکه برخی افراد زمینه‌هایی برای ابتلا به این عارضه دارند، تصریح کرد: مهم‌ترین راه پیشگیری از سینوزیت، پیشگیری از سرماخوردگی است؛ چرا که رعایت بهداشت و جلوگیری از سرماخوردگی حرف اول را در این زمینه می‌زند و این موضوع شامل تنفس در هوای تمیز و سالم، دوری از دود سیگار و هوای آلوده تا حد امکان، پرهیز از قرار گرفتن در مکان‌های پرازدحام و دوری از افراد سرماخورده می‌شود.

وی با بیان اینکه مهم‌ترین نکته پیشگیری از سینوزیت شستن دست‌ها با صابون است، خاطرنشان کرد: شایع‌ترین راه انتقال ویروس‌ها دست‌های آلوده است، بنابراین توصیه می‌شود قبل از غذا خوردن و خوابیدن و هنگامی که فرد وارد خانه می‌شود دست‌های خود را بشوید.

این متخصص گوش، گلو و بینی ادامه داد: استفاده از هوای مرطوب، مصرف مایعات زیاد به‌خصوص مایعات گرم در این فصل و مصرف شیر و عسل‌ گرم به‌خصوص در بچه‌ها اگر حساسیت نداشته باشند می‌تواند مهم‌ترین راه‌هایی باشد که اجازه ندهد سرماخوردگی به سینوزیت تبدیل شود.

وی با بیان اینکه مصرف برخی داروها می‌تواند در درمان این عارضه مؤثر باشد، گفت: البته آنتی‌بیوتیک در این عارضه بدون تجویز پزشک نمی‌تواند مؤثر باشد و بیمار نباید در این زمینه اصرار کند چرا که بیشتر بیماری‌های ویروسی بدون آنتی‌بیوتیک خوب می‌شوند اما اگر توسط پزشک تجویز شد دوره مصرف آن باید تکمیل شود.

کیوانی ادامه داد: سرمای هوا موجب بیشتر شدن سینوزیت می‌شود، بنابراین کسی که سرما خورده و مستعد ابتلا به سینوزیت است اگر در معرض سرمای شدید قرار گیرد به سمت سینوزیت می‌رود، پس بیشترین توصیه به این افراد به‌خصوص موتورسواران پوشاندن جلوی بینی است که هوای سرد وارد بینی نشود.

کد خبر
119049

