
 قرار شد به‌طور متوسط 25درصد به رقم‌های سال گذشته اضافه شود.پاییز سال گذشته مسئولان وزارت بهداشت اعلام کرده بودند که نرخ رشد تعرفه‌ها یک‌ماه زودتر از پایان سال تعیین و اعلام می‌شود. به همین منظور 3 کارگروه مشترک دارو، تعرفه و فناوری اطلاعات و سامانه خدمات سلامت برای تحقق پوشش همگانی سلامت و کاهش هزینه‌های درمانی مردم شروع به فعالیت کردند ولی اختلافات و مشکلات موجود برای افزایش نرخ تعرفه باعث شد در آخرین روزهای‌ماه دوم سال‌جاری تعرفه‌ها نهایی شده و با 25درصد افزایش نسبت به سال پیش تصویب شود.

وزارت بهداشت
معتقد است که اگر تعرفه‌ها به‌صورت واقعی تعریف شوند، از نظر اقتصادی و رفاهی، رضایت مردم و ارائه‌دهندگان خدمت به حداکثر می‌رسد.وزیر بهداشت چندی پیش اعلام کرد حمایت بیمه‌ها در افزایش تعرفه‌های دولتی قابل توجه است به‌طوری که حمایت بیمه‌ها در این بخش 44درصد افزایش یافته است. وزیر بهداشت در پاسخ به سؤال ایسنا درباره رشد تعرفه‌های بخش خصوصی گفت:

با توجه به لجام‌گسیختگی تعرفه‌ها در این بخش انتظار آن بود که عقب‌ماندگی‌ها در این زمینه طی 4سال اصلاح شود. براساس توافقی که با شاغلان بخش خصوصی داریم مقرر شده که طی 23سال آینده در این بخش نیز به تعرفه‌های واقعی برسیم اما تعرفه‌های امسال بخش خصوصی به‌طور متوسط حدود 25درصد با سال گذشته تفاوت دارد که این رقم، رقمی منطقی است و انتظار آن است همکاران در بخش خصوصی رعایت شرایط موجود را داشته باشند.

حسن هاشمی گفت: در تعرفه‌های درمان93، k جراحی (حق‌العمل جراحی) هنوز تعیین تکلیف نشده است. در این زمینه با انجمن‌های مختلف و دانشگاه‌ها هماهنگی‌های لازم را انجام می‌دهیم تا طرح جدیدی که همان عدالت بین‌رشته‌ای و آرزوی عملیاتی شدن آن را داشتیم تا یکی‌دو‌ماه آینده محقق شود. البته در مصوبه هیأت وزیران ضرایب K جراحی، بیهوشی، داخلی و فیزیوتراپی بخش خصوصی تا پایان خرداد امسال اعلام شود.

هفته پیش وزیر بهداشت نسبت به عدم‌رعایت تعرفه‌ها به‌ویژه در مراکز خصوصی هشدار داد و گفت: مراکز درمان بخش خصوصی درصورتی که تعرفه‌های مورد توافق را رعایت نکنند طبیعی است که مطابق قانون به شکلی متفاوت‌تر نسبت به دولت‌های گذشته، با این تخلفات برخورد می‌شود. برخوردها نیز توسط صنف یعنی سازمان نظام‌پزشکی و انجمن‌های تخصصی خواهد بود.
به سرجمع تعرفه‌های خدمات آزمایشگاهی و پاتولوژی و ژنتیک بخش خصوصی برای امسال 20درصد به تعرفه‌های مصوب سال1392 اضافه خواهد شد. رشد تعرفه‌های سونوگرافی 20درصد، رادیولوژی 25درصد، اسکن ایزوتوپ 15درصد، رادیوتراپی 15درصد و سیتی‌اسکن 15درصد و MRI 10درصد است.

سهم سازمان‌های بیمه‌گر پایه در خرید خدمت خدمات تشخیصی و درمانی از بخش خصوصی معادل 90درصد تعرفه‌های خدمات تشخیصی و درمانی در بخش بستری و 70درصد تعرفه‌دولتی در بخش سرپایی است.تعرفه خدمات حرفه‌ای داروساز به شرط رعایت وظایف ابلاغی وزارت بهداشت 16هزار ریال در ساعات روز و 19هزار ریال در ساعات شب و ایام تعطیل است؛ البته در نسخه‌های کمتر از 19هزار ریال، 8هزار ریال است. تعرفه داروسازان برای داروهای بدون نسخه، 15درصد از بهای نسخه و حداکثر تا سقف 8هزار ریال است.سقف تعرفه‌های خدمات تشخیصی و درمانی در بخش خصوصی در مراکز ، استان‌ها و شهرستان‌های تابعه با توجه به وضعیت اقتصادی و اجتماعی منطقه توسط رئیس دانشگاه علوم پزشکی استان و رئیس سازمان نظام پزشکی استان و یک نماینده از سازمان‌های بیمه‌گر پایه تعیین و ابلاغ می‌شود.

کد خبر
260318

