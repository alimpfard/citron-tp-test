
به گزارش هلث‌دی نیوز پژوهشگران دریافتند که کیسه‌های هوای بازشونده با ضربه از جلو باعث 45.3 درصد کاهش در خطر آسیب کلیه، و کیسه‌هایی بازشونده با ضربه از پهلو باعث 52.8 درصد کاهش این خطر نسبت به موارد تصادفات ماشین‌هایی بدون کیسه هوایی می‌شوند.

دکتر تامس جی اسمیت III سرپرست این بررسی و استاد بیماری‌های مجاری ادرار در بخش جراحی مرکز پزشکی دانشگاه تگزاس در هوستون در این باره گفت: "این تفاوت زیاد از لحاظ میزان آسیب کلیه حیرت‌آور است، به خصوص اینکه کیسه‌های هوایی در اصل برای محافظت از سر و ستون فقرات طراحی شده‌اند. این یافته‌ها مشوق انجام تحقیقات بیشتر در مورد نقش کیسه‌های هوایی درون فرمان ماشین در پیشگیری از آسیب کلیه و سایر اندام‌ها در جریان تصادف است."

در این بررسی تصادفاتی که منجر به آسیب کلیه شده بود، در 54.7 درصد موارد در برخورد از جلو و در 45.3 درصد موارد در برخورد از پهلو خ داده بود. پژوهشگران فقط با در نظر گرفتن تصادفات از روبرو یادآور شدند که تقریبا در سه چهارم این تصادفات کیسه هوایی طرف راننده و تنها در 16.6 درصد کیسه هوایی مسافر وجود داشت. در تصادفات از پهلو در یک سوم موارد مسافران دارای کیسه هوایی ضربه‌گیر از کنار بودند.

به گفته این پژوهشگران تصادفات وسائل نقلیه شایع‌ترین علت وارد آمدن ضربه غیرسوراخ‌کننده به کلیه‌ها است، و حدود نیمی تا دو سوم علت چنین آسیب‌هایی را شامل می‌شود.

این اولین بررسی بوده است که به ارزیابی اثرات محافظتی کیسه‌های هوایی بر کلیه‌ها پرداخته است.

یافته‌های این پژوهش در ژورنال کالج جراحان آمریکا منتشر شده است.

کد خبر
119031

