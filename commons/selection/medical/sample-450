
دکتر مصطفی قانعی با بیان اینکه سالانه 600 میلیون دلار مواد اولیه دارویی به کشور وارد می‌شود که در 70 کارخانه دارویی تبدیل به داروی نهایی می‌شود، اظهار داشت: هم اینک محقق و مجری تولید 50 قلم مواد اولیه دارویی شناسایی شده و تا آذرماه نیز شناسایی واجدان شرایط تولید 40 قلم دیگر مواد اولیه دارویی قطعی خواهد شد.

به گزارش مهر، وی با تاکید براینکه محققان یاد شده دانشگاهی هستند و تولید این مواد نیز در داخل دانشگاه‌ها انجام می‌شود که این مهم ارتباط بین دانشگاه و صنعت را نیز عمق می‌بخشد، ادامه داد: انجام این امر افزون بر صرفه جویی ارزی، دانش تولید داروهای یادشده نیز در کشور بومی و نهادینه خواهد شد.
قانعی گفت: بیشتر مواد اولیه یادشده داروهای ضد
سرطان
هستند که کارخانه تولید آن در کشور وجود دارد و با تولید مواد اولیه در این زمینه نیز خودکفایی حاصل خواهد شد. همچنین در زمینه تامین منابع مالی تولید مواد اولیه دارویی هیچ محدویتی وجود ندارد.
معاون فناوری و تحقیقات وزارت بهداشت، درمان و آموزش پزشکی افزود: باتوجه به کسری اعتبارات پژوهش‌های غیر تولیدی که از مبلغ 3 هزار میلیارد ریال کل بودجه دانشگاه‌ها در سال گذشته به 40 درصد در سال جاری تحقق پیدا کرده است، اگر تدبیر نشود روند شتاب تولید علمی کند خواهد شد.
قانعی همچنین با بیان اینکه 30 درصد تولید علمی کشور در دانشگاه‌های علوم پزشکی انجام می‌شود، افزود: از مجموع 2 هزار و 500 موسسه آموزش عالی 50 دانشگاه علوم پزشکی وجود دارد که تولید علمی 30 درصدی بیانگر ظرفیت و قابلیت بالای این بخش است.

کد خبر
189322

