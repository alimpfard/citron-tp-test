
گروه تحقیقاتی دانشگاه 'کی ' در ژاپن می‌گوید: موش‌هایی که دوز بالایی از ویتامین E به آنها داده شده حجم استخوان‌شان کمتر است.

اگر این نتیجه در مورد انسان نیز صدق کند، خطر شکستن و یا ترک خوردن استخوان بیشتر خواهد بود.

ویتامین E در بعضی از روغن‌های گیاهی، سبزیجات سبز مانند
اسفناج
و
کلم بروکلی
و در
بادام
و
فندق
موجود است.

پژوهشگران دانشگاه 'کی' دو گروه موش را مورد بررسی قرار دادند. گروهی شامل موش‌هایی با کمبود ویتامین E بودند و گروه دیگر موش‌هایی بودند که با مکمل‌های این ویتامین تغذیه می‌شدند.

با آنکه تحقیقات اولیه نشان داده بود که مصرف این ویتامین تاثیر مثبتی بر روی افزایش حجم استخوان‌ها دارد، گروه تحقیقاتی در ژاپن به عکس این نتیجه دست یافت.

در واقع سلامت استخوان در موش‌هایی که کمبود این ویتامین را دارند بهتر است و هنگامی که آن را مصرف می‌کنند حجم استخوانی آنها کاهش می‌یابد.

اندازه و تراکم استخوان‌های بدن در دوران بزرگسالی ثابت نیست و به این بستگی دارد که فعالیت سلول‌های استخوانی از جمله استئوبلاست‌ها که موجب رشد لایه‌های جدید می‌شود بیشتر باشد، یا فعالیت استئوکلاست‌ها که موجب تخریب استخوان‌ها می‌شود.

محققان می‌گویند که ویتامین E موجب افزایش فعالیت استئوکلاست‌های 'استخوان خوار ' می‌شود و این امر به آن معناست که استخوان‌ها بیشتر در معرض تخریب قرار می‌گیرند.

آزمایش‌هایی مشابه از جمله تحقیقاتی که در 2010 منتشر شد، نتایج عکس بررسی‌های اخیر را در برداشت و حتی به این نتیجه منجر شد که مصرف ویتامین E یکی از شیوه‌های درمانی مفید برای تقویت استخوان‌ها در سالمندان است.

کد خبر
162938

