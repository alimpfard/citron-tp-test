
به گزارش هلث‌دی اغلب افرادی که معتقدند به پنی‌سیلین
آلرژی
دارند، به گفته دکترهايشان استناد مي‌كنند كه پس از بروز واكنش نسبت به پني‌سيلين به دنبال مصرف آن، به آنان گفته بودند نسبت به اين دارو آلرژي دارند.
پژوهشگران می‌گویند، اغلب این افراد، حتی اگر هیچ‌گاه تست آلرژی برای این دارو بر روي آنان انجام نشده باشد، هرگز دوباره پني‌سيلين مصرف نمي‌كنند.

 این پژوهشگران سوابق پزشکی 15 نفر را بررسی کردند که به آن‌ها گفته شده بود به پنی‌سیلین آلرژی دارند، اما آزمایش آلرژی به پنی‌سیلین در آنان منفی شده بود. بعداً این افراد چندین بار با پنی‌سیلین داخل وریدی درمان شده بود.

نتایج این بررسی در اجلاس سالانه جامعه متخصصان آلرژی، آسم و ایمنی‌شناسی آمریکا در سن آنتونیو ارائه شد.

دکتر دیود کان، متخصص آلرژی و سرپرست این بررسی گفت: «در میان بیمارانی که ما سوابقشان را بررسی کردیم، هیچ واکنش نابجایی به دارو رخ نداده بود و هیچ شاهدی از عود آلرژی آنان به پنی‌سیلین وجود نداشت.»

«گرچه اغلب تصور می‌شود، در بیمارانی که پنی‌سیلین داخل وریدی دریافت می‌کنند، خطر بیشتر بروز آلرژی وجود دارد، یافته‌های ما از این نظر حمایت نمی‌کرد.»

کان گفت واکنش‌های قبلاً گزارش‌شده نسبت به پنی‌سیلین شامل دانه‌های پوستی، کهیر و تورم لب‌ها بود؛ اما این بررسی نشان داد که هیچ‌کدام از این واکنش‌ها پس از تست آلرژی و درمان با دوره‌های متعدد پنی‌سیلین داخل وریدی در اين افراد رخ نداده است.

تصور می‌شود که حدود 10 درصد آمریکاییان به پنی‌سیلین آلرژی داشته باشند. درنتیجه به گفته این پژوهشگران برای آنان آنتی‌بیوتیک‌ها خطرناک‌تر و گران‌قیمت‌تر تجویز می‌شود.

دکتر رولاند سولنسکی، یک متخصص آلرژی دیگر، دراین‌باره گفت: «پژوهش‌های اخیر نشان داده‌اند که بیمارانی که به آن‌ها برچسب آلرژی داشتن به پنی‌سیلین زده می‌شود و آنتی‌بیوتیک‌های دیگری برایشان تجویز می‌کنند، با احتمال بیشتری ممکن است دچار عوارض نابجاي ناشي از اين آنتي‌بيوتيك‌ها مانند التهاب روده بزرگ، طول مدت بیشتر بستری در بیمارستان و شمار بیشتر عفونت‌های مقاوم به آنتی‌بیوتیک شوند.»

کان گفت بیمارانی که به آنان گفته شده است به پنی‌سیلین آلرژی دارند، باید برای کسب اطمینان تست آلرژی بدهند.

او توضیح داد: «متخصص آلرژی با شما کار خواهد کرد تا معلوم شود آیا واقعاً به پنی‌سیلین آلرژی دارید یا نه و در صورت داشتن آلرژی گزینه‌های درمانی دیگر برای شما چیست. اگر مشخص شود به پنی‌سیلین آلرژی ندارید، مي‌توانيد از داروهایی استفاده کنید که ایمن‌تر،‌ اغلب مؤثرتر و ارزان‌قیمت‌تر هستند.»

نتايج این پژوهش در یک اجلاس علمی ارائه شده است و تا زمانی که در یک ژورنال پزشکی دارای بازبینی هم‌تراز (بازبینی پیش از انتشار به‌وسیله داوران مستقل) منتشر نشود، باید نتایج آن را مقدماتی شمرد.

کد خبر
313278

