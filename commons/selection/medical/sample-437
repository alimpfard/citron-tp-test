
به گزارش خبرگزاری رویترز اکنون این پژوهشگران در صدد بررسی این موضوع هستند که آیا دریافت این ویتامین از راه غذا یا نور خورشید نیز این خطر را کاهش می‌دهد یا نه.

 این بررسی بیانگر راهی آسان برای کاستن از خطر سرطان لوزالمعده است که از جمله سرطان‌های نسبتا شایع به حساب می‌آید.این سرطان بسیار مرگبار است به طوری که تنها 5 درصد بیماران پس از پنج سال ابتلا به آن زنده می‌مانند.

 دکتر هالسیون اسکینر از دانشگاه شمال‌غربی شیکاگو که د راین تحقیق شرکت داشته در مورد نتایج آن می‌گوید: " از آنجایی که روش موثری برای غربالگری سرطان لوزالمعده وجود ندارد،شناسایی عوامل زمینه‌ساز قابل کنترل این بیماری برای تدوین راهبردهایی برای پیشگیری از سرطان ضروری است."

 او افزود: " قبلا نشان داده شده بود که ویتامین D باعث پیشگیری و درمان سرطان پروستات می‌شود، و در مناطقی که در آنها افراد در معرض نور بیشتر خورشید هستند، میزان بروز و مرگ و میر ناشی از سرطان پروستات، سینه، و روده بزرگ پایین‌تر است و این امر ما را به بررسی نقش احتمالی ویتامین D در کاهش خطر ابتلا به سرطان لوزالمعده برانگیخت."

 گروه اسکینر که با گروهی از دانشگاه هاروارد کار می‌کرد، داده‌های حاصل از دو تحقیق بهداشتی بزرگ درازمدت بر روی زنان و مردان میانسال را مورد بررسی قرار دادند.

 آنها دریافتند که افرادی که روزانه مقدار مجاز توصیه شده ویتامین D یعنی 400 واحد بین‌المللی را مصرف می‌کردند،43 درصد کمتر د ر معرض خطر ابتلا به سرطان لوزالمعده هستند.در آنهایی که کمتر از 150 واحد بین‌المللی ویتامین D دریافت می‌کردند خطر سرطان  22 درصد کاهش یافته بود. این محققان گفتند که مصرف بیش از 400 واحد ویتامین ‌D این خطر را بیشتر کاهش نمی‌دهد.

 ویتامین D هنگامی که نور آفتاب به پوست می‌تابد تولید می‌شود. همچنین غذاهایی مانند ماهی، تخم مرغ، و جگر نیز حاوی ویتامین D هستند. در بسیاری از کشورها هم شیر را  با ویتامین D غنی می‌کنند.

کد خبر
4054

