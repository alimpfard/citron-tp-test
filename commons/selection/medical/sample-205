
به گزارش خبرگزاری فرانسه این پژوهش که بوسیله کارشناسان در دانشکده  بهداشت عمومی دانشگاه هاروارد انجام شد،  بزرگترین بررسی از نوع خود تا به حال بوده است.

این بررسی نشان داد که خوردن 50 گرم گوشت قرمز فرآوری‌شده در هر روز خطر ابتلای فرد به
دیابت
را تا 51 درصد افزایش می‌دهد، در حالیکه حوردن 100 گرم گوشت قرمز فرآوری‌نشده در روز این خطر را 19  درصد افزایش می‌دهد.

اما این خطرات را می‌توان با جایگزین کردن گوشت قرمز با گوشت سفید، لبنیات کم‌چربی، پروتئین‌های موجود در غلات کامل یا مغز‌های خوراکی مانند بادام و گردو برطرف کرد.

سرپرست این پژوهش، فرانک هو، گفت: " نتایج به دست آمده از این بررسی با توجه به بالا گرفتن همه‌گیری دیابت نوع 2 و افزایش مصرف گوشت قرمز در سراسر جهان، پیامدهای گسترده‌ای در حوزه بهداشت عمومی خواهد داشت."

"خبر خوب این است که اثر چنین عوامل خطرسازی را می‌توان با جایگزین کردن گوشت قرمز با پروتئین‌های سالم‌تر برطرف کرد."

داده‌های این بررسی از پاسخ‌های بیش از 204000 نفر به پرسشنامه در
آمریکا
در بررسی‌های سلامت پرستاران و کارکنان بهداشتی به دست آمده است.این افراد بین 14 تا 28 سال مورد پیگیری قرار گرفته بودند.

پژوهشگران همچنین یک متاآنالیز را مورد تجدیدنظر قرار دادند که شامل داده‌های به دست آمده از بررسی‌های دیگر دربار بیش از 442000 نفر بود.

به گزارش سازمان پیشگیری و کنترل بیماری‌های آمریکا دیابت حدود 350 میلیون نفر را در سراسر جهان مبتلا می‌کند، و بیش از 11 درصد از بزرگسالان در سنین بالای 20 - 25.6 میلیون نفر- در آمریکا دیابتی هستند.

کد خبر
143759

