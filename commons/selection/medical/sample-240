
سازمان بهداشت جهاني
این عوامل بیماری‌زا را بزرگ‌ترین تهدید برای سلامت انسان‌ها توصیف کرد.
به گزارش رویترز این سازمان بهداشتی وابسته به سازمان ملل اعلام کرد بسیاری از باکتری‌ها از قبل به
ابرمیکروب‌
های مرگباری بدل شده‌اند که به بسیاری از
آنتی‌بیوتیک‌
ها مقاوم هستند.

سازمان جهانی بهداشت گفت این میکروب‌ها «توانایی‌های ذاتی برای یافتن راه‌های جدید برای مقاومت در برابر درمان‌ها دارند» و می‌توانند این مقاومت را از طریق مواد ژنتیکی به سایر باکتری‌ها منتقل کنند و باعث مقاوم شدن آن‌ها هم بشوند.

این سازمان اعلام کرد اگر قرار باشد داروهای جدید به‌موقع یافت شوند، لازم است دولت‌ها در بخش پژوهش و توسعه (R&D) سرمایه‌گذاری کنند، زیرا نمی‌توان به سازوکارهای بازار برای افزایش اعتبارات موردنیاز برای مبارزه با این میکروب‌ها اعتماد کرد.

باکتری‌های مقاوم به دارو مانند استافیلوکوکوس اورئوس مقام به چند دارو (MRSA) یا کلستریدیوم دیفیسیل به تهدیدی برای بهداشت جهانی بدل شده‌اند، و درعین‌حال سویه‌های ابرمیکروبی عفونت‌هایی مانند
سل
و سوزاک اکنون غیرقابل‌درمان هستند.

سازمان جهانی بهداشت قبلاً هشدار داده بود که ممکن است بسیاری از آنتی‌بیوتیک‌ها در این قرن بی‌اثر شوند و بیماران در معرض عفونت‌های مرگبار قرار گیرند و آینده پزشکی به خطر بیفتد.

فهرست «عوامل بیماری‌زای اولویت‌دار» که روز دوشنبه به وسیله سازمان جهانی بهداشت منتشر شد، سه رده دارد: بحرانی، بالا و متوسط- بر اساس اینکه آنتی‌بیوتیک با چه میزانی از فوریت برای آن باکتری موردنیاز است.

گروه بحرانی شامل باکتری‌های مقاوم به چند دارو هستند که به‌طور خاص تهدیدی برای بیمارستان‌ها، آسایشگاه‌ها و سایر تأسیسات مراقبتی هستند. این باکتری‌ها شامل آسینتوباکتر، سودوموناس و آنتروباکتریاسه‌های گوناگون هستند که می‌توانند عفونت‌های مرگبار مانند ذات‌الریه و عفونت خونی ایجاد کنند.

رده‌های دوم و سوم شامل باکتری‌های هستند که به‌طور فزاینده‌ای دارند به داروها مقاوم می‌شوند و بیماری‌های معمول‌تری مانند سوزاک و مسمومیت غذایی ناشی از سالمونلا را به وجود می‌آورند.

کد خبر
363483

