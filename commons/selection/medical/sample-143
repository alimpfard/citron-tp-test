
دکتر علی لاریجانی گفت: ‌قرار بود 50درصد از بودجه‌های برنامه هدفمندی یارانه‌ها به بخش بهداشت و درمان و بیمه بیکاری تعلق بگیرد که اختصاص نیافتن آن، موجب بروز مشکلات مالی در این بخش‌ها شده است. این درحالی است که وزیر بهداشت، درمان و آموزش پزشکی هم از زمان تحویل تصدی این سمت بارها و بارها از کمبود اعتبارات بخش سلامت در کشور انتقاد کرد و حتی از خیرین و افراد متمول خواست به یاری بخش سلامت کشور بشتابند.

اظهارات وزیر بهداشت در روزهای گذشته بسیار قابل تامل است آنجا که می‌گوید: متأسفانه لایحه اصلاحیه بودجه در جهت کاهش اعتبارات است نه افزایش اعتبارات، بودجه‌ای را که دولت قبل مصوب کرده است، حداقل 30درصد آن محقق نمی‌شود. یا در جایی دیگر که می‌گوید: در مورد مسائل اعتباری، وزارت بهداشت و نظام سلامت با مشکلات زیادی مواجه است، بخش زیادی از این اعتبارات که بیش از ۱۰هزار میلیارد تومان است در گذشته به بخش‌های دیگر ازجمله مسکن مهر رفته و خرج شده است و واقعاً مطمئن نیستم بتوانیم این اعتبارات را به حوزه سلامت برگردانیم. یا وقتی از یک بیمارستان فرسوده بازدید می‌کند و می‌گوید: خجالت می‌کشم.

درباره وضعیت بودجه سلامت، دکتر محسن اسدی لاری، مدیرکل امور بین‌الملل
وزارت بهداشت، درمان و آموزش پزشکی
به همشهری گفت: حل مشکلات نظام سلامت، توجه ویژه سیاستگذاران، برنامه‌ریزان و ارائه‌کنندگان خدمات و علاوه بر این، خود مردم را می‌طلبد بنابراین اگر هرکدام از این بخش‌ها به نقش و وظیفه خود عمل نکنند، نظام سلامت به حد مطلوب خود نخواهد رسید. دانشیار دانشگاه علوم پزشکی ایران افزود: بحث اعتبارات یکی از دغدغه‌های جدی است که اگر به‌موقع و به حد کفایت تخصیص پیدا نکند، سلامت مردم به مخاطره خواهد افتاد.

این کارشناس سلامت تصریح کرد: در سلامت مردم، هم باید به مسائل فوری و آنی و هم به مسائل بلندمدت توجه کرد و البته در این میان متولیان امر سلامت باید همه با هم همکاری کنند تا مردم نیاز به درمان پیدا نکنند یا اصلا بیمار نشوند و این درحالی است که تنها 7درصد از بودجه بخش سلامت به پیشگیری اختصاص یافته است و همین امر باعث می‌شود که برخی فعالیت‌های غربالگری و پیشگیری به‌طور واقعی انجام نشود، بیماری‌ها به‌موقع تشخیص داده نشود و بدین‌ترتیب زیرساخت‌های نظام سلامت دچار مشکل شود.

دکتر اسدی لاری گفت: به‌دلیل کمبود بودجه بسیاری از مراکز ارائه‌کننده خدمات در وزارت بهداشت از قبیل خانه‌ها و مراکز بهداشتی شهری و روستایی که بالای 30سال قدمت دارند نوسازی نشده است و اینها همه سبب خواهد شد آنطور که باید و شاید خدمات مطلوب به مردم ارائه نشود.  او افزود: با وضعیت بغرنجی که بودجه نظام سلامت با آن دست به گریبان است، ضروری به‌نظر می‌رسد که اعتبارات از محل‌هایی که ضروری نیست به بخش سلامت اختصاص یابد. مدیرکل امور بین‌الملل وزارت بهداشت، درمان و آموزش پزشکی اظهار داشت: امیدواریم که مجلس شورای اسلامی با نگاه مثبتی که به بحث سلامت دارد، سلامت را یاری کند چرا که تضمین سلامت مردم، تضمین بهره‌وری و توسعه در کشور است.

دکتر ناصر کلانتری، عضو شورای راهبردی سلامت شهر تهران نیز در این‌باره به همشهری گفت: در زمینه وضعیت بودجه سلامت باید گفت در حال حاضر هیچ تناسبی بین بودجه‌ای که برای سلامت مصوب شده و آنچه تخصیص یافته، وجود ندارد؛ بنابراین، باید این نخستین اقدام دولت و مجلس باشد که با یک عزم ملی آنچه را که قول دادند، پرداخت کنند؛ گرچه میزان بودجه تخصیص یافته به امر سلامت نیز از نیاز واقعی خیلی دورتر است، حداقل انتظار این است که تخصیص واقعی رخ بدهد. دانشیار دانشگاه علوم پزشکی شهید بهشتی افزود:

با توجه به اینکه یکی از شعارهای عمده دولت، سلامت و امنیت و توجه به سلامت همگانی و گسترش خدمات بهداشتی و درمانی برای همه مردم است، دولت باید از تمام منابع مختلف استفاده کند. کلانتری گفت: وزارت بهداشت باید در زمینه تولید منابع جدید فعال شود، نباید فقط به منابع دولتی تکیه کند. بسیاری از کشورهای توسعه‌یافته از نیرو و توان ساختارهای غیردولتی و سازمان‌های مردم‌نهاد در امر سلامت بهره می‌برند و مردم را در برطرف‌کردن نیازهای خودشان شریک می‌کنند. همدلی بین مردم و دولت در بسیاری از کشورهای توسعه‌یافته در امر سلامت دیده می‌شود. در بسیاری از کشورها دولت‌ها کار را به مردم می‌سپارند. به همین دلیل معتقد هستم که وزارت بهداشت به‌شدت نیازمند مدیرانی است که بتوانند زمینه مشارکت اجتماعی و مداخله مردم را در امر سلامت فراهم کنند.

عضو شورای راهبردی سلامت شهر تهران تصریح کرد: افزایش بهره‌وری در نظام ارائه خدمات در سیستم‌های دولتی، یکی دیگر از راهکارهای اساسی است که می‌تواند تحول جدی در نظام سلامت به‌وجود آورد و در این زمینه به‌طور جد، نیازمند تحول اداری و استفاده از فرایندهای ارتقای بهره‌وری هستیم.

کد خبر
232392

