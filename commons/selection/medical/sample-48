
شورای اسلامی شهر تهران
در دویست و هفتاد و دومین جلسه علنی خود در تاریخ 24فروردین‌ماه 1389قانون «شهر بدون دخانیات» را تصویب کرد. براساس این قانون، شهرداری تهران ضمن ممنوعیت مصرف دخانیات در اماکن مربوط به‌خودش از هرگونه تبلیغات محصولات دخانی در بیلبوردهای شهری جلوگیری می‌کند  همچنین مقرر شده ظرف پنج سال آینده هر 6ماه یک‌بار به‌طور مستمر گزارشی از وضعیت مصرف دخانیات در تهران به شورای شهر تهران ارائه شود. اما اکنون به‌نظر می‌رسد اساسا سایر دستگاه‌های مسئول توجهی به این مصوبه نداشته و به وظایف خود عمل نمی‌کنند، اگر اینطور نبود، این همه مرکز عرضه تخصصی قلیان و مواد دخانی در شهر تهران به‌وجود نمی‌آمد.

خبرنگار همشهری گزارش می‌دهد: چه سهل و آسان با سلامت نوجوان و جوان ایرانی بازی می‌شود و چه راحت آنان در معرض اعتیاد قرار می‌گیرند؛ وقتی در شهر مغازه‌هایی را می‌بینی که در آنها انواع و اقسام مواد دخانی همچون قلیان، سیگار و توتون و تنباکو، با شکل و شمایل و تزئینات مختلف عرضه می‌شوند تعداد این مغازه‌ها روزبه‌روز در حال افزایش است و این درحالی است که این مغازه‌ها تهدید سلامت هستند و دروازه‌ای برای ورود جوانان به اعتیاد.

دکتر محمد مهدی گلمکانی، مدیرکل اداره سلامت
شهرداری تهران
در این‌باره به همشهری گفت: اخیرا مغازه‌هایی به‌طور علنی، رسمی و تخصصی، قلیان، سیگار و توتون عرضه می‌کنند که این‌امر زیبنده تهران که شهر بدون دخانیات نام گرفته است، نیست.مدیرکل اداره سلامت شهرداری تهران افزود: به‌رغم آنکه همه از عوارض منفی و آثار مخرب مواد دخانی اطلاع دارند اینکه چرا چنین مغازه‌هایی در تهران فرصت ظهور پیدا می‌کنند جای سؤال دارد؟

گلمکانی خاطرنشان کرد: اینکه تفریح برخی از جوانان ما قلیان کشیدن و گرایش به مواد دخانی است و برخی از مردم برای فرار از اضطراب و استرس به مواد دخانی روی می‌آورند، همه‌و‌همه نشانگر آن است که ضد‌ارزش به ارزش تبدیل شده است و این را باید یک تهدید بزرگ تلقی کرد؛ تهدیدی که باید برای مقابله با آن برنامه‌ریزی اصولی صورت گیرد و به‌طور جدی، چاره‌اندیشی شود. مدیرکل اداره سلامت شهرداری تهران تصریح کرد:

باید مغازه‌هایی که در آنها مواد دخانی به‌صورت تخصصی عرضه شده و  به فروش می‌رسد که تهدید‌کننده سلامت مردم هستند به مغازه‌های دوستدار سلامت تبدیل شوند و به‌طور قطع تحقق این امر، نیازمند همدلی و مشارکت مردم، مسئولان و رسانه‌هاست. او افزود: نباید گذاشت که عده‌ای به بهانه کسب روزی حلال، قربانی طمع کمپانی‌های بزرگ مواد دخانی شوند؛ بنابراین باید با مسئولیت‌پذیری بیشتری دراین زمینه حرکت کرد.

گلمکانی بر مشارکت مردم و مسئولان برای حذف مواد دخانی در زندگی مردم تأکید کرد و افزود: هیچ‌کس نباید نسبت به این امر بی‌تفاوت باشد؛ به همین منظور باید تلاش کنیم تا افرادی که در مغازه‌های خود آن هم به‌طور تخصصی به عرضه و فروش مواد دخانی تخصصی مبادرت می‌کنند خود به این نتیجه برسند که اقدام آنها به‌طور جدی تأثیرات نامطلوب بر جامعه می‌گذارد.

رضا قهرمانی، معاون پیشگیری اداره کل سلامت شهرداری تهران  نیز در این‌باره گفت: وجود مغازه‌های تخصصی که به عرضه و فروش مواد دخانی مبادرت می‌کنند معضلی است که سلامت مردم را تهدید می‌کند، به همین منظور باید هم در حوزه عرضه و هم تقاضا فرهنگسازی‌ شود؛ چرا که قطعا اگر بازار فروش رونق نداشته و تقاضایی وجود نداشته باشد، عرضه‌کنندگان مواد دخانی نیز به‌دلیل نداشتن توجیه اقتصادی رغبتی به این شغل نشان نخواهند داد.

به همین دلیل همزمان با فعالیت‌هایی که باید درحوزه کاهش تقاضا انجام داده شود باید عرضه را نیز قانونمند کنیم چراکه این دو لازم و ملزوم هم هستند. قهرمانی گفت: از سوی دیگر، بحث استعمال نکردن مواد دخانی باید به‌صورت یک مطالبه اجتماعی تلقی شود و این فرهنگ عمومی شود که فردی که مواد دخانی استعمال می‌کند نه‌تنها حقوق ‌خود که حقوق سایر افراد را نیز تضییع می‌کند.

در همین حال مدیرکل سلامت شهرداری تهران با بیان اینکه با توجه به استقبال شهروندان، شش بوستان عاری از دخانیات را به 123بوستان در پایتخت تسری داده‌ایم، گفت: تا دو سال آینده 374بوستان عاری از دخانیات در شهر تهران خواهیم داشت.

وی افزود: براساس مصوبه «تهران شهر بدون دخانیات» ما در همه ظرفیت‌های شهر و اماکن عمومی سعی بر این داریم تا در حد توانمان تلاش کنیم استعمال مواد دخانی به حداقل برسد و به این دلیل احداث پارک بدون دخانیات در دستور کار اداره سلامت شهرداری تهران قرار دارد. مدیرکل سلامت شهرداری تهران تصریح کرد: با همکاری مطلوب شهرداری مناطق 22گانه و سازمان پارک‌ها و فضای سبز در پارک‌های بدون دخانیات اقدامات گسترده‌ای به انجام رسید که سبب شد این اقدام به یک خواست اجتماعی تبدیل شود و بنابراین افزایش این پارک‌ها به تعداد 374پارک طی دو سال آینده در دستور کار ما قرار دارد.

کد خبر
194441

