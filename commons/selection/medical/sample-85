
در سال ‌جاری اما با کاهش منابع آبی و آب‌های زیرزمینی استان تهران برای نخستین‌بار احتمال آلوده بودن آب به‌طور رسمی از سوی یک مقام سازمان غذا و دارو با استناد به آزمایش‌های انجام گرفته روی آب شرب تهران بیان شده است.به گفته دکتر حسین رستگار، مدیرکل آزمایشگاه‌های مرجع سازمان غذا و دارو مسئولیت آب‌لوله‌کشی با
وزارت نیرو
است و آب‌های بسته‌بندی باید از وزارت بهداشت تأییدیه بگیرند.

وی افزود: 2 سال پیش با همکاری معاونت بهداشتی
وزارت بهداشت
نمونه‌برداری روی آب تهران را آغاز کردیم و مشخص شد به‌دلیل کم‌آبی حجم نیترات بالا رفته و آب مصرفی با آب چاه مخلوط شده بود در نتیجه فاضلاب منازل به آب ورود کرده و طی نامه محرمانه اعلام کردیم که اصلاحات لازم انجام گرفت.

رستگار افزود: در برنامه امسال نیز کنترل در سطح لوله‌کشی و آب مصرفی و همچنین انواع بسته‌بندی آب را در دست بررسی داریم تا همه فلزات، نیتریت، نیترات و آلودگی میکروبی را تشخیص دهیم. وی افزود: بنابراین چون احتمال می‌رود که امسال نیز با کم‌آبی و نیتراتی شدن آب مواجه شویم، بررسی روی کیفیت آب تهران را آغاز کرده‌ایم و پس از فصل تابستان نتایج آزمایش را اعلام خواهیم کرد. با وجود این می‌توانیم نتایج مقطعی را نیز زودتر اعلام کنیم.

به گفته مهندس محمد هاشمی، مدیر روابط عمومی سازمان غذا و دارو در گفت‌و‌گو با همشهری، آزمایش آب‌ تهران به درخواست وزارت نیرو و آبفا (سازمان آب و فاضلاب) به‌صورت تصادفی و رندوم و به‌طور مداوم در آزمایشگاه‌های مرجع سازمان غذا و دارو انجام می‌گیرد. آزمایش اخیر نیز به درخواست وزارت نیرو و سازمان آب و فاضلاب انجام گرفته است و نمونه آب آلوده به نیترات می‌تواند متعلق به هر منطقه‌ای باشد.

به گفته هاشمی در این آزمایشگاه همچنین آب‌های بسته‌بندی شده به تناوب آزمایش می‌شوند؛ چرا که همواره احتمال می‌رود در برخی از شرکت‌های چندان شناخته نشده سهوا یا عمدا آب شیر به جای آب چشمه یا آب‌معدنی در بطری‌های بسته‌بندی شده پر شود. این مقام یکی دیگر از دلایل آزمایش آب توسط آزمایشگاه مرجع را احتمال هم خونگی آب‌های فاضلاب با آب شرب شهری ناشی از ترکیدگی لوله یا نشت فاضلاب عنوان کرده است.

به گفته وی در چنین شرایطی به‌طور اورژانسی از آب منطقه‌ آلوده نمونه‌برداری می‌شود و مورد آزمایش قرار می‌گیرد و سپس جواب آزمایش به سازمان مربوطه جهت انجام اقدامات فوری در جهت رفع آلودگی ارسال می‌شود. جهت دریافت اطلاعات بیشتر از وضعیت آب تهران خبرنگار روزنامه همشهری با سازمان آب و فاضلاب و وزارت نیرو تماس گرفت که به وی اطلاع داده شد برای پاسخگویی دقیق و علمی به این مسئله به وقت بیشتری نیاز است.

کد خبر
260095

