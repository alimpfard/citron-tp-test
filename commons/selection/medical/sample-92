
به گزارش ایسنا، دکتر ترکستانی در همایش تقدیر از مجریان برتر ارتقای سلامت مادر و نوزاد درباره اولویت‌های اداره سلامت مادران و نوزادان گفت: مراقبت‌های ادغام یافته مادری ایمن، بیمارستان‌های دوستدار مادر، نظام کشوری مراقبت مرگ مادری، تربیت عامل زایمان برای مناطق محروم و دورافتاده، آموزش جامعه و اطلاع رسانی به متخصصان و ارائه دهندگان خدمت از جمله اولویت‌های این اداره است.

وی افزود: آمارها نشان می‌دهد مرگ و میر نوزادی تغییری نکرده است، اما مرگ مادری در سال 92 حدود 19.7 درصد و در سال 93 حدود 19 درصد گزارش شده است.

وی آمار کل مرگ مادر باردار در سال 93 را 293 مورد اعلام کرد و گفت: این آمار در سال 92، 291 مورد در قبال میزان موالید یک میلیون و 470 هزار نفر گزارش شده است. همچنین میزان موالید در سال 93 یک میلیون و 540 هزار نفر اعلام شده است که نشان دهنده بهبود این شاخص است.

ترکستانی ادامه داد: یک درصد از موارد فوت شده برای مادران زیر 18 سال بوده است، 26 درصد بالای 35 سال سن داشتند، 21 درصد تجربه بارداری اول‌شان بود، 21 درصد مربوط به بارداری پنجم و بالاتر و همچنین فاصله دو بارداری آخر و کمتر از سه سال 25 درصد بوده است.

رییس اداره سلامت مادران و نوزادان وزارت بهداشت درباره علل مرگ مادران در دوره بارداری گفت: 62 درصد از مرگ و میرها به علت نداشتن مراقبت‌های پیش از بارداری بوده است، 74 درصد یک فاکتور در معرض خطر داشتند و 79 درصد نیز بارداری خودخواسته داشتند. همچنین 4 درصد از مادران نیز مراقبت‌های پیش از بارداری را در زمان مناسبی شروع نکردند. پنج درصد از علت مرگ و میر مادران نیز به دلیل اعتیاد بوده است.

ترکستانی درباره آمار مرگ و میر مادران در مقاطع مختلف بارداری گفت: 27 درصد از مادران در زمان بارداری فوت کرده‌اند، دو درصد در زمان زایمان، 28 درصد در 24 ساعت اول، چهار درصد در منزل و یک درصد نیز در تسهیلات زایمانی فوت کرده‌اند. همچنین مرگ در بین راه نیز نداشته‌ایم.

به گفته رئیس اداره سلامت مادران و نوزادان وزارت بهداشت، 55 درصد از آمار مرگ و میر مادران در بیمارستان‌های آموزشی درمانی، 20 درصد در بیمارستان‌های درمانی، هشت درصد در بیمارستان‌های تامین اجتماعی، 10 درصد در بیمارستان‌های خصوصی و 4 درصد در بیمارستان‌های خیریه و چهار درصد نیز در بیمارستان‌های سایر ارگان‌ها فوت کرده‌اند.

وی اعلام کرد: 30 درصد از مرگ مادران در زایمان به روش طبیعی و 70 درصد از موارد زایمان به طور سزارین فوت کرده‌اند. 19 درصد از مادران به علت خونریزی، 17 درصد به علت پره اوکلاپسی، هفت درصد به علت عفونت، 17 درصد به علت بیماری‌های قلبی و 9 درصد به علت آمبولی فوت کرده‌اند.

ترکستانی ادامه داد: 22 درصد از علت مرگ مادران در مقطع پیش از بارداری، 44 درصد در سطح بارداری، 21 درصد کل مرگ‌ها در زمان زایمان، 23 درصد مرگ مادران در 24 ساعت اول پس از زایمان، 14 درصد از موارد پس از 24 ساعت به علت غفلت و عدم حساسیت کادر پزشکی بوده است.

ترکستانی اعلام کرد: در سال 93 میزان سزارین 51 درصد در ایران گزارش شده است.

وی در خصوص اقدامات بیمارستان‌های دوستدار مادر گفت: ارائه مراقبت‌های مامایی، دسترسی به خدمات تخصصی مامایی، ارائه خدمات مراقبتی در فوریت‌های مامایی زایمان، آموزش کارکنان در مورد روش‌های کاهش درد زایمان، آموزش آمادگی برای زایمان به مادر و همراه، رعایت حریم خصوصی و توجه به باورهای مادر، خودداری از مداخلات طبی روتین، ارائه خدمات دارویی یا غیردارویی برای کاهش درد زایمان و حضور همراه آموزش دیده در کنار مادر از جمله این اقدامات است.

کد خبر
302237

