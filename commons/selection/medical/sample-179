
 این در حالی است که
دکتر وحید دستجردی
در طول هفته‌های گذشته از تعلل بانک مرکزی در اختصاص ارز مورد نیاز حوزه سلامت انتقاد کرده بود. وزارت بهداشت میزان ارز مورد نیاز برای واردات دارو در سال1391 را حدود 2.5 میلیارد دلار اعلام و گلایه کرد که تنها 600میلیون دلار از این مبلغ تا‌کنون به وارد‌کنندگان دارو اختصاص یافته است. البته بانک مرکزی چند روز پس از انتقاد وحید دستجردی اعلام کرد که مشکلات جاری در حوزه سلامت در ایران به تأمین ارز ارتباطی ندارد.

خبرگزاری مهر در 26آذر به نقل از بانک مرکزی نوشت که مشکلات جاری در بخش دارو ناشی از کمبود ارز نیست بلکه به سایر حوزه‌ها، به‌ویژه امور کنترل و نظارت بر واردات و توزیع دارو در کشور مربوط است.  اختلاف نظر وزارت بهداشت و بانک مرکزی به همین جا ختم نمی‌شد. دکتر احمد شیبانی، رئیس سازمان غذا و داروی ایران روز پنجشنبه 23آذر به خبرگزاری فارس گفت که ارز مرجع به جای آنکه صرف خرید تجهیزات پزشکی و داروهای حیاتی شود، به لوازم آرایشی، غذای سگ و نظیر اینها اختصاص یافته است. روی سخن او با یک مقام بانک مرکزی بود که وزارت بهداشت را به اختصاص ارز مرجع به لوازم آرایشی متهم کرده بود. همچنین خبرگزاری ایسنا در گزارش روز جمعه مورخ 24 آذر1391 خود، زیر عنوان «واردات خودروهای لوکس با ارز مرجع» تأیید شد، نوشت:

احمد شیبانی ضمن انتقاد از بانک مرکزی گفته به جای اینکه ارز مرجع را به داروهای حیاتی و مورد نیاز و برخی تجهیزات پزشکی که امروز از مهم‌ترین اولویت‌های کشور هستند، اختصاص بدهند، آن را برای واردات لوازم آرایشی و خودروهای لوکس درنظر گرفته‌اند. پس از این اختلاف نظرهای رسانه‌ای، شایعه عزل وزیر بهداشت در مجلس و مطبوعات شنیده شد. این موضوع باعث شد که معاون اول رئیس‌جمهور شایعه برکناری وزیر بهداشت دولت دهم را رد کند.

خبرگزاری ایلنا به نقل از محمدرضا رحیمی در تاریخ 26 آذر 1391 در پاسخ به شایعات برکناری وزیر بهداشت گفت: دولت همه را حمایت می‌کند ولی خانم وحید دستجردی را ویژه حمایت می‌کند چون ایشان نخستین وزیر خانمی است که وارد وزارتخانه شده و موفق عمل کرده است و من نمره بالایی به ایشان می‌دهم. ایشان و همکارانشان گام‌های اساسی در وزارت بهداشت برداشته‌اند و یک بانوی مؤمن و غیرتمند هستند که وزارت بهداشت را به حرکت درآورده‌اند.  مسئله دیگری که در مورد عزل وزیر بهداشت مطرح است، موضوع استنکاف وی از برکناری ریاست دانشگاه علوم پزشکی تهران و ریاست شورای سیاستگذاری وزارت بهداشت درمان و آموزش پزشکی (دکتر باقر اردشیرلاریجانی) است.

عزل وزیر بهداشت به هر دلیل که باشد مشکلات حال حاضر وزارت بهداشت کاملا جدی است. نگرانی در زمینه دارو تنها به داروهای خاص مختص نیست. این مسئله در مورد سایر داروهای خاص که مربوط به بیماری‌هایی چون سرطان، هموفیلی، تالاسمی، بیماری‌های قلبی و داروهای بیهوشی است نیز وجود دارد.

این در حالی است که دولت وعده طرح‌هایی بسیار بزرگ چون طرح کشوری پزشک خانواده را داده بود. وزارت دکتر وحید دستجردی همراه با اقداماتی کم‌نظیر و قابل تامل چون حذف یک‌شبه یک دانشگاه علوم پزشکی مرجع (دانشگاه علوم پزشکی ایران) و همچنین تصمیماتی شجاعانه چون ابطال امتحان دستیاری در یک سال و امتحان مجدد به‌دلیل آشکارشدن تقلب و دسترسی به سؤالات توسط بعضی امتحان‌دهندگان قبل از امتحان بود.

به هر حال به‌نظر می‌رسد که تغییرات مذکور نباید خطری برای هزاران بیمار خاص و میلیون‌ها نفر بیمار معمولی که در سراسر کشور از خدمات درمانی و بهداشتی استفاده می‌کنند، ایجاد کند و این مهم باید موضوع و دغدغه اصلی مسئولان دولتی و مجلس بدون اختلافات موجود بین آنها باشد.

کد خبر
195925

