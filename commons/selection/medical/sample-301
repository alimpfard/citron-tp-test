
به گزارش فارس، حمید افراسیابی افزود: در فصل بهار یکی از شایع‌ترین عارضه‌ها، بروز کهیر،
آلرژی
و خارش پوست است و بر اساس دیدگاه طب سنتی مصرف برخی دمنوش‌های گیاهی در کاهش عوارض آن موثر هستند.

وی ادامه داد: مصرف چای نعناع به دلیل دارا بودن خواص ضد التهابی، خارش و خشکی پوست‌ را برطرف می‌کند.

افراسیابی گفت: همچنین ریحان به دلیل خواص ضد باکتریایی نیز برای رفع جوش و لک‌های پوستی موثر است و گیاه رزماری نیز با خاصیت تقویت‌کنندگی و ضدعفونی‌کنندگی، جریان خون را در مویرگ‌ها بهبود می‌بخشد که برای تازگی پوست مناسب است.

این متخصص طب سنتی، مصرف گیاه آویشن را برای مقابله با اگزما و حساسیت موثر دانست و گفت: همچنین مصرف گیاه بابونه نیز با خاصیت ضد قارچی، برای مقابله با التهاب و آرام کردن پوست توصیه می‌شود.

وی آرامش اعصاب و غلبه کردن بر استرس را از دیگر راه‌های رفع خارش‌های پوستی عنوان کرد و گفت: استرس سیستم ایمنی بدن را ضعیف می‌کند و در مقابل، پوست در این فصل برای بروز کهیر و خارش پذیرا می‌شود.

افراسیابی همچنین یکی از بهترین شیوه‌های تسکین خارش و کهیر بهاری را حمام کردن معرفی کرد.

کد خبر
291296

