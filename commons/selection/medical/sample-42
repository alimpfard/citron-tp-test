
ایسنا نوشت: دکتر محمد آقاجانی گفت: طرح تحول سلامت از دو فاز اصلی برخوردار است که یک فاز به حوزه "درمان" و دیگری به "بهداشت" مربوط می‌شود.

وی در توضیح طرح تحول حوزه درمان گفت: این طرح از هشت برنامه برخوردار است که از 15 اردیبهشت ماه در 557 بیمارستان وزارت بهداشت آغاز شده است. سه برنامه از این هشت برنامه شامل "کاهش فرانشیز پرداختی مردم در بیمارستان‌های دولتی"، "رایگان شدن زایمان طبیعی" و "ارتقای کیفیت وضعیت اقامت بیماران در بیمارستان‌های دولتی" (هتلینگ) از 15 اردیبهشت ماه آغاز شده است.

آقاجانی افزود: همچنین دو برنامه دیگر نیز شامل "حمایت از ماندگاری پزشکان در مناطق محروم" و "مقیم شدن پزشکان متخصص در بیمارستان‌های دولتی" از ابتدای خرداد ماه آغاز شده که به تدریج در بیمارستان‌های کشور اجرایی می‌شود.

وی از اجرای بسته مربوط به "حفاظت مالی از بیماران خاص، صعب‌العلاج و نیازمند" در قالب طرح تحول درمان در طول خرداد ماه خبر داد و گفت: با توجه به هزینه‌های درمان بیماری‌های خاص و صعب‌العلاج پیش بینی‌ها و تدابیر لازم جهت حمایت از بیماران خاص، صعب‌العلاج و نیازمند صورت گرفته است که به تدریج در خرداد ماه اجرایی خواهد شد.

معاون درمان وزیر بهداشت همچنین از پیش بینی بسته "ارتقای کیفیت ویزیت بیماران در کلینیک‌های تخصصی بیمارستان‌های دولتی کشور" و همچنین بسته مربوط به "امداد هوایی" برای فاز نخست تحول سلامت در حوزه درمان خبر داد و گفت: این بسته‌های خدمتی نیز به مرور طی روزهای آتی اجرایی می‌شوند.

وی افزود: مجموع این هشت بسته برای فاز نخست طرح تحول نظام سلامت در زمینه درمان طراحی شده است. دستورالعمل‌های مربوطه نیز تدوین و از هفتم اردیبهشت ماه به دانشگاه‌های علوم پزشکی ابلاغ شده است. اجرای تمام این برنامه‌ها با جدیت در حال پیگیری است.

وی تاکید کرد که طرح تحول نظام سلامت به طور گسترده و با قوت در حال اجراست و تا این مرحله از کار رضایتمندی گسترده‌ای را در مراجعین بیمارستان‌های دولتی به دنبال داشته است؛ چراکه هزینه‌ها به شدت کاهش یافته و کیفیت خدمات ارایه شده نیز بهتر شده است.

آقاجانی افزود: مراتب مختلف طرح تحول به صورت مستمر در کشور در حال کنترل و مانیتورینگ است و در صورت بروز نارسایی یا مشکلی در بیمارستانی، دانشگاه‌ علوم پزشکی مربوطه به سرعت به رفع نقص می‌پردازد. در مجموع طرح اکنون در وضعیتی کاملا قابل قبول و مطلوب قرار دارد.

کد خبر
260941

