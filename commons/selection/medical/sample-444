
وزارت بهداشت، درمان و آموزش پزشکی در آستانه تعطیلات نوروز در قالب اطلاعیه‌ای خطاب به مسافران نوروزی بر پرهیز از نگهداری مواد غذایی پخته شده در داخل ماشین، استفاده از فرآوردهای لبنی پاستوریزه و یا استریلیزه، توجه به تازه بودن ماهی در هنگام خرید و استفاده از آب لوله کشی یا آب بطری در طول سفر تاکید کرد.

به گزارش سرویس بهداشت و درمان خبرگزاری دانشجویان ایران (ایسنا)، در این اطلاعیه بر پرهیز از نگهداری مواد غذایی پخته شده در داخل ماشین و در طول مسافرت تاکید شده و توصیه شده است که در طول مسافرت از غذاهای آماده به مصرف از قبیل پنیر و سبزی، میوه‌جات و آجیل و تنقلات استفاده شود.

در این اطلاعیه توصیه شده است که مواد غذایی از محل‌هایی که حداقل شرایط بهداشتی را رعایت می‌کنند تهیه شود و در هنگام خرید مواد غذایی به تاریخ تولید، انقضا، پروانه ساخت یا شناسنامه نظارت و سالم بودن بسته مواد غذایی بسته بندی شده توجه شود.

در این اطلاعیه همچنین به مسافران نوروزی تاکید شده است که از مصرف مواد غذایی کمپوتی و کنسروی باد کرده دو طرف، که با فشار به حالت اولیه بر می‌گردد و همچنین از فرآوردهای مواد لبنی سنتی خودداری شود و از فرآوردهای لبنی پاستوریزه و یا استریلیزه و فرآوردهای خام دامی بسته بندی شده با مهر سازمان دامپزشکی استفاده شود.

در ادامه این اطلاعیه همچنین به هوطنان توصیه شده است که در هنگام خرید ماهی به تازه بودن آن توجه کنند و مشخصه‌های شناسایی ماهی تازه، براق بودن چشم، محکم بودن پولک، شل نبودن بدن و قرمز بودن آبشش عنوان شده است.

در ادامه این اطلاعیه بر استفاده از آب لوله کشی یا آب بطری در طول سفر تاکید شده و از هموطنان خواسته شده است که از پخش زباله‌ در خیابانها خودداری شود و زباله‌ها در محلهای مخصوص دفع زباله‌ قرار داده شود.

وزارت بهداشت، درمان و آموزش پزشکی از هموطنان خواسته است که در صورت مشاهده هر گونه تخلفات بهداشتی موارد را با شماره تلفن 09678 اطلاع دهند

کد خبر
77518

