
اما در میان تمام داروهایی که به اشتباه و به‌طور خودسرانه مورد استفاده قرار می‌گیرند، داروهای فشار خون از استقبال بیشتری برخوردارند. براساس آمارهای به دست آمده یک‌پنجم مردم ایران به بیماری فشار خون بالا مبتلا هستند. به عبارت دیگر 6/18درصد افراد بالای 15سال به این مشکل دچار هستند که به گفته کارشناسان این آمار، رقم بسیار بالایی است.در میان این افراد، بیمارانی هم هستند که علاوه بر تحمل رنج ناشی از فشار خون بالا متحمل بیماری‌های دیگری نیز خواهند شد که همگی به خاطر مصرف نابه‌جای قرص‌های زیرزبانی پایین‌آورنده فشار خون، خود را نشان می‌دهند.

برای همین است که کارشناسان هشدار می‌دهند مصرف قرص‌های زیرزبانی حتما باید با تجویز پزشک باشد چون مصرف نابه‌جای آنها هم روی سیستم قلبی- عروقی اثر می‌گذارد و هم روی سیستم مغز.

دکتر ایرج خسرونیا، متخصص داخلی و رئیس انجمن پزشکان داخلی ایران ضمن اشاره به عوارض قرص‌های زیرزبانی که خودسرانه استفاده می‌شوند، به خبرنگار همشهری‌ می‌گوید: قرص‌های زیرزبانی فشار خون را خیلی سریع پایین می‌آورند و اگر  هنگام مصرف این قرص‌ها، فشار خون تا حدی پایین هم باشد، بیمار حالاتی از سرگیجه، تپش قلب، عرق کردن، سردی اندام و... را تجربه خواهد کرد چون وقتی فشار خون افت کند، خون دیگر به اندام‌های حیاتی نخواهد رسید.

وی در ادامه توضیح می‌دهد: با توجه به تأثیر مستقیم این داروها روی سیستم قلب و عروق، مصرف بی‌موقع آنها باعث عدم‌تپش قلب یا کم و زیاد شدن ضربان قلب می‌شود؛ به علاوه اینکه این داروها روی سیستم خونی هم اثر می‌گذارند و باعث مقاومت قلب در برابر مصرف داروهای حیاتی می‌‌شوند.دکتر خسرونیا در حالی به عوارض قلبی ناشی از مصرف خودسرانه قرص‌های زیرزبانی اشاره می‌کند که دکتر منوچهر قارونی، متخصص قلب و عروق هم معتقد است که کنترل فشار خون بالا در مراحل حاد توسط قرص‌های زیرزبانی به‌خصوص اگر بیمار در مراحل حاد سکته قلبی باشد، توصیه نمی‌شود چون این داروها با تندکردن ریتم قلب احتمال سکته قلبی را بالا خواهند برد.

وی در ادامه با اشاره به اینکه در ضمن گاهی اوقات این داروها فشار خون را بیش‌ از حد پایین می‌آورند، می‌گوید: این اتفاق برای کسی که سال‌ها فشار خون داشته و فشار خونش با درجه بالای 16 و 17 می‌تواند خون را به مغز برساند، خطرناک خواهد بود چون در چنین فردی رگ‌های مغز به‌دلیل فشار خون بالا تنگ شده است.

با این حال دکتر خسرونیا با تأکید بر اینکه  درصد زیادی از مردم به بیماری فشار خون مبتلا هستند، خاطرنشان می‌کند: برای همین ما شاهد هستیم که مردم یا در مواقع غیرضروری خود اقدام به مصرف آنها می‌کنند یا به‌علت اینکه این دارو‌ها اغلب توسط پزشکان تجویز می‌شوند، در خیلی از موارد آنها را به اطرافیان هم توصیه می‌کنند و این در حالی است که اغلب داروخانه‌ها هم این داروها را بدون نسخه به بیماران می‌فروشند.

کد خبر
121780

