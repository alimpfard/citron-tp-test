
دکتر احمد حاجبی در گفت‌وگو با ایسنا، در تشریح اقدامات انجام شده برای پرداختن به بحث سلامت روان در قالب طرح تحول بهداشت، گفت: یکی از ارکان تحول اساسی که در سطح بهاشت انجام خواهد شد، ورود دو کارشناس ارایه دهنده خدمات «سلامت روان» و «سلامت اجتماعی» به نظام مراقبت‌های اولیه بهداشتی است.

وی در این باره افزود: بسته‌های خدمتی جهت ارایه از سوی این کارشناسان به بلوک‌های جمعیتی، آماده شده است. این بسته‌های خدمتی از غربالگری که عمدتا بر تشخیص زودرس تکیه دارد، تا درمان و پیگیری را شامل می‌شود. امیدواریم با این کار بتوانیم اصل «پیشگیری بهتر از درمان» را در حوزه سلامت روان و اجتماعی اجرایی کنیم؛ چرا که با این قدم هم به تشخیص زودرس و هم به مداخلات زودرس دست خواهیم یافت. با تشخیص زودرس و مداخله به موقع می‌توان از عمق مشکلات و عوارض ناشی از آن کاست.

حاجبی گفت: طبیعی است که در این برنامه بر اختلالات شایع نظیر افسردگی و اضطراب تمرکز بیشتری خواهیم داشت، چراکه بر اساس آخرین پیمایش کشوری اختلالات روان، افسردگی از شیوع 12.7 درصدی و گروه اختلالات اضطرابی از شیوع 15.6 درصدی در سنین 15 تا 64 سال برخوردار است که مجموعا اعداد قابل توجهی را شامل می‌شوند. از طرفی شیوع این اختلالات در زنان بالاتر از مردان است.

وی در عین حال افزود: البته به آن دسته از اختلالاتی که شیوع کمتری دارند، اما معمولا اختلالات شدید روانپزشکی را شامل می‌شوند نیز خواهیم پرداخت و برای آنها هم خدماتی را در نظر گرفته‌ایم. در مجموع سعی کرده‌ایم در حد توان‌مان خدمات جامع و خوبی را در نظر بگیریم. امیدواریم در مرحله اجرا نیز آنچه که تصور می‌کنیم اجرایی شود.

حاجبی برنامه‌های در نظر گرفته شده برای سلامت روان در قالب طرح تحول بهداشت را «انقلاب دوم در سلامت روان کشور» خواند و گفت: پس از ادغام خدمات سلامت روان در نظام مراقبت‌های اولیه بهداشتی در حدود سال 66، نام اقدام اخیر برای این حوزه در قالب طرح تحول بهداشت را «دومین انقلاب در سلامت روان کشور» می‌گذارم؛ البته به شرط آنکه به اهداف مورد نظر دست یابیم.

وی گفت: این برنامه در قالب سیستم ارجاع و نظام سطح بندی ارایه خدمت خواهد داشت. بنابراین در سطح اول از خدمات روانشناسان (در حد لیسانس) استفاده خواهیم کرد و در صورت لزوم بیمار به سطوح بالاتر ارجاع داده می‌شود.

حاجبی همچنین درباره لحاظ کارشناس سلامت اجتماعی جهت ارایه خدمت در مراکز و خانه‌های بهداشت در طرح تحول بهداشت، گفت: وزارت بهداشت نگاه اولیه‌اش برای مداخله در زمینه سلامت اجتماعی، رویی از سکه است که به سلامت اجتماعی مربوط می‌شود نه آسیب اجتماعی، چراکه دستگاه‌های متعددی متولی آسیب اجتماعی هستند. با این وجود هم نمی‌گوییم به آسیب‌های اجتماعی با نگاه فنی و حرفه‌ای توجهی نخواهیم کرد، اما در بحث وظایفی که برای کارشناس سلامت اجتماعی در نظر می‌گیریم، عمده نگاه ما آن است که به سمت خود سلامت اجتماعی حرکت کنیم.

کد خبر
275243

