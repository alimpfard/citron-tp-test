
جلسه بسیار خوبی هم با رییس جترو (بخش بازرگانی
ژاپن
) داشتیم. در این ملاقات موانع سرمایه‌گذاری دو طرف بررسی شد تا بتوانیم هر چه زودتر مشکلات موجود برای تبادل کالا میان تجار ایرانی و ژاپنی را برطرف کنیم و دو کشور بتوانند همکاری‌های خود را در حوزه سلامت توسعه داده، در زمینه‌های بهداشتی و پزشکی تعاملات بیشتری داشته باشند.

در این جلسه که با حضور رییس اتحادیه شرکت‌های دارویی، رییس اتحادیه شرکت‌های تجهیزات پزشکی، سرمایه‌گذاران و شرکت‌های بزرگ ژاپنی و نمایندگان صنوف مرتبط برگزار شد، امکانات ژاپن در کنار پیشرفت‌ها و نیازهای ایران در حوزه دارو و تجهیزات پزشکی مورد بررسی قرار گرفت و در خصوص انتقال تکنولوژی و سرمایه گذاری مشترک تبادل نظر گردید.

طی این سفر، هیأت ایرانی از کمپانی‌های تجهیزات پزشکی بزرگ ژاپن نظیر توشیبا و شیماتسو و تعدادی از بیمارستان‌های ژاپن نیز بازدید داشتند و سازمان غذا و دارو کشورمان با سازمان دارو و تجهیزات پزشکی ژاپن تفاهم‌نامه همکاری امضا کرد. بر اساس این تفاهم‌نامه، دو کشور در زمینه مسائل نظارتی، کنترل کیفیت و سلامت فرآورده‌های دارویی و تجهیزات پزشکی همکاری خواهند داشت. تبادل کارشناسان و بازرسان، برگزاری کارگاه‌ها و دوره‌های آموزشی مشترک و معرفی روش‌های جدید ارزیابی داروها و تجهیزات پزشکی از جمله این همکاری‌ها خواهد بود.

از دیگر برنامه‌های این سفر، دیدار با رییس کل سازمان تجارت خارجی و رییس بنیاد صلح ژاپن بود و در سمینار تجاری ـ پزشکی ایران و ژاپن سخنرانی داشتم.

همچنین از وزیر بهداشت و رفاه ژاپن برای سفر به
ایران
دعوت کردم؛ ایشان هم تمایل خود را اعلام داشتند. اطمینان دارم دستاوردهای سفر به ژاپن می‌تواند در اجرای بهینه طرح تحول نظام سلامت و برنامه‌هایی که برای سال آینده داریم، بسیار مفید و موثر باشد.


منبع
: وب سايت شخصي دكتر
سيد حسن هاشمي


کد خبر
288394

