
یکی از تازه‌ترین این مطالعات در مورد نقش کافئین در بالا بردن احتمال سقط جنین است.

به گزارش بی‌بی‌سی، در مطالعه‌ای که در مرکز مطالعات کایسر در آمریکا انجام شده، مشخص شده مصرف بیش از 200 میلی‌گرم کافئین در روز، در ماه‌های اول بارداری، می‌تواند احتمال سقط جنین را افزایش دهد.

این مطالعه تنها به نقش قهوه اشاره ندارد، بلکه میزان کافئین مصرفی روزانه را مورد بررسی قرار داده است.

کافئین می‌تواند در نوشیدنی‌های مختلف وجود داشته باشد؛ از جمله در چای، نوشابه‌های کولادار، نوشابه‌های موسوم به «انرژی‌زا» و همچنین شکلات.

بنابراین نتایج این بررسی، باید در مورد همه این نوشیدنی‌ها و خوراکی‌ها، تعمیم داده شود.

هم‌اکنون مراکز ارائه استانداردهای غذایی، مانند اداره استاندارد تغذیه‌ای انگلستان، میزان کافئین مجاز مصرفی برای زنان باردار را، 300 میلی‌گرم اعلام کرده‌اند و تصریح شده که مقادیر کمتر از این برای زنان باردار هیچ‌گونه خطری ندارد.

این میزان کافئین تقریبا معادل 4 فنجان متوسط قهوه معمولی است. در مطالعه جدید مقادیر کمتر هم خطرناک توصیف شده، چنان‌که مجریان آن می‌گویند مطالعات‌شان نشان داده احتمال سقط جنین در بین زنانی که تا هفته بیستم بارداری، 200 میلی‌گرم کافئین دریافت می‌کردند، 15 درصد بود؛ در حالی که این رقم در بین سایرین، 12 درصد بود و با افزایش میزان کافئین دریافتی، احتمال سقط جنین نیز تا 25 درصد بیشتر می‌شد.

براساس مطالعات گوناگونی که پیش ازاین انجام شده بود، مشخص شده که کافئین از جفت عبور می‌کند و به جنین می‌رسد.

با این حال اثر آن در کاهش رشد جنین هنوز اثبات نشده و حتی در برخی مطالعات رد شده بود؛ به عنوان مثال، مطالعه‌ای که سال 2003 در موسسه تحقیقاتی کارولینسکای سوئد و با همکاری دانشگاه «اوپسالا» انجام شده بود، تاثیر کافئین و قهوه را بر کاهش رشد جنین رد کرده بود.

با وجود دقت و جامعیت این مطالعه خاص، باز هم اداره استانداردهای تغذیه‌ای انگلستان اعلام کرده که قصد ندارد در محدوده مجاز مصرف کافئین برای زنان باردار تجدید نظر کند. به گفته کارشناسان این اداره، برای تعیین استانداردهای تغذیه‌ای، باید مطالعات متعدد صورت گیرد تا فایده محدودیت‌های بیشتر روشن‌تر شود.

اما همان‌طور که اشاره شد، این مطالعه جدید، که در آخرین شماره نشریه «بیماری‌های زنان و زایمان آمریکا» منتشر شده، هشدارهای جدی‌ای می‌دهد.

به گفته این محققان، از آنجا که احتمال از دست رفتن زودرس بارداری، به خصوص در ماه‌های اول، بسیار زیاد است، به همه زنان باردار توصیه می‌شود در این دوره تا آنجا که ممکن است از نوشیدنی‌های حاوی کافئین اجتناب کنند.

کد خبر
42269

