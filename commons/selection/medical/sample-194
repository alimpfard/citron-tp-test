
براساس گزارش ميل‌آنلاين، دانشمندان سوئدي دريافته‌اند مي‌توانند با كمك گرفتن از سلول‌هاي بنيادين، آسيب‌هايي كه در اثر ابتلا به بيماري پاركينسون به مغز وارد شده را درمان كنند، كشفي كه قدمي بزرگ در مسير درمان اين بيماري به‌شمار مي‌رود.

پاركينسون هيچ درماني ندارد، اما درمان‌هاي دارويي و تحريك‌هاي مغزي مي‌تواند عوارض ناشي از آن را كاهش دهد. اين بيماري در اثر از دست رفتن سلول‌هاي عصبي در مغز كه توليد ماده شيميايي دوپامين در مغز را به عهده دارند ايجاد مي‌شود. دوپامين كنترل حالات روحي و حركات اندام‌هاي بدن را به عهده دارد.

محققان دانشگاه لاند در تحقيق خود براي شبيه‌سازي پاركينسون،‌سلول‌هاي توليد كننده دوپامين را در يك سمت از مغز موش از بين بردند. سپس سلول‌هاي بنيادين جنيني انسان را به سلول‌هاي عصبي توليد‌كننده دوپامين تبديل كردند و آن را به مغز موش‌ها تزريق كردند.

نتايج اين آزمايش نشان داد آسيب ناشي از بيماري در موش‌ها، با دريافت سلول‌هاي بنيادين ترميم شده و روند بيماري كنترل شد. تاكنون هيچ دوره آزمايشي باليني براي بررسي اثر نورون‌هاي به دست آمده از سلول‌هاي بنيادين بر مغز انسان انجام نگرفته‌است اما دانشمندان مي‌گويند تا سال 2017 اين آزمايش آغاز خواهد‌شد.

کد خبر
277093

