
مصطفی قاسمی در گفت‌وگو با ایسنا، عنوان کرد: داروهای بیماران کلیوی بدون در نظر گرفتن کیفیت و تاثیر‌گذاری داروی موردنظر رایگان شده است. این داروها ارزان‌ترین داروی ایران است که وارد بازار می‌شود.

وی ادامه داد: نوع دارویی که بیمه تحت پوشش قرار می‌دهد دارویی است که بدون توجه به روند صنفی و بهداشتی داروها وارد بازار شده و به مصرف بیماران می‌رسد این در حالی است که ممکن است مصرف این دارو برای بسیاری از بیماران مشکل‌ساز شود.

رئیس انجمن حمایت از بیماران کلیوی با بیان اینکه سازمان‌های بیمه‌گر باید در تهیه و انتخاب نوع دارو توجه بیشتری داشته باشند، گفت: پوشش بیمه‌ای کامل‌تر برای داروها از نظر اقتصادی نیز سودمندتر است چرا که این دارو در بیماران پیوندی ممکن است باعث پس زدن کلیه شود که هزینه‌های بالای دیالیز را به دنبال خواهد داشت.

رئیس انجمن حمایت از بیماران کلیوی با اشاره به اینکه بسیاری از بیماران کلیوی سال‌ها از داروهای خاص خود استفاده کردند، عنوان کرد:‌ بیولوژیک بدن این بیماران به آن داروی خاص عادت کرده است و تغییر داروها می‌تواند مشکلات جدی را به دنبال داشته باشد.

وی افزود: رایگان شدن داروهای بیماران کلیوی شرایط بیماران را بهبود داده است اما اکنون نیز مشکلات زیادی برای مبتلایان به بیماری‌های کلیوی و دیالیزی وجود دارد.

قاسمی با اشاره به داروی رناژل اظهار کرد: این دارو که بیش از 95 درصد بیماران دیالیزی به آن احتیاج دارند تحت پوشش بیمه نیست و بیمار باید بابت هر دانه رناژل 1800 تا 2000 تومان پرداخت کند.

وی در ادامه تصریح کرد: سازمان‌های بیمه‌گر برای گزینش داروهای تحت پوشش بیمه باید کار دقیق کارشناسی انجام دهند چرا که در صورت بی‌توجهی به نوع داروی مصرفی و عدم مطابقت با بدن، مشکلات جدی بیماران را تهدید می‌کند.

قاسمی افزود: در صورتی که بیمار داروی مصرفی خود را قطع کند و یا بدون کار کارشناسی مجبور به تغییر داروی خود باشد، احتمال پس‌زدگی کلیه وجود دارد که هزینه بیشتری نیز به دنبال خواهد داشت.

کد خبر
234115

