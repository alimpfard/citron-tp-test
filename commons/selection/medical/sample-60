
به گزارش رویترز پژوهشگران آمریکایی دریافتند که افراد غیر سیگاری که دچار
سکته مغزی
شده بودند، نسبت به افرادی که هرگز دچار سکته مغزی نشده بودند، با احتمال ۵۰ درصد بیشتر ممکن است در معرض دود
سیگار
محیطی قرار گرفته باشند.

در طول دوره این بررسی، جان‌به‌دربردگان از سکته مغزی که در معرض دود سیگار محیطی قرار داشتند نیز با احتمال بیشتری نسبت به افراد بدون استنشاق دود سیگار محیطی ممکن بود به هر علتی بمیرند.

دکتر میشل لین از دانشکده پزشکی جانز هاپکینز در بالتیمور، نویسنده اصلی مقاله این بررسی گفت: «دود سیگار محیطی برای همه افراد خطرناک است، اما افرادی که سابقه سکته مغزی دارند، باید احتیاط بیشتری در پرهیز از آن به خرج دهند.»

آمار مراکز کنترل و پیشگیری بیماری‌های آمریکا نشان می‌دهد که از هر چهار غیر سیگاری یک نفر (۵۸ میلیون نفر) در آمریکا هنوز در معرض دود سیگار محیطی قرار دارند.

لین دراین‌باره گفت: «گرچه مدت‌هاست که سیگار کشیدن با افزایش خطر سکته مغزی ارتباط داده شده است، اطلاعات کمتری درباره دود سیگار محیطی و سکته مغزی در دست بود.»

این پژوهشگران برای پاسخ به این پرسش داده‌های تقریباً ۲۸۰۰۰ فرد بالای ۱۸ سال که هرگز سیگار نکشیده بودند و در نظرخواهی‌های ملی بهداشت و تغذیه آمریکا شرکت کرده بودند را تجزیه‌وتحلیل کردند.

از این افراد در فاصله سال‌های ۱۹۸۸ و ۱۹۹۴ و بعد دوباره در فاصله سال‌های ۱۹۹۹ تا ۲۰۱۲ درباره عادات سیگار کشیدن و استنشاق دود محیطی پرسش شده بود.

در میان شرکت‌کنندگان در نظرخواهی در فاصله سال‌های ۱۹۹۹ تا ۲۰۱۲ افرادی که بر اساس اندازه‌گیری کوتینین یک متابولیت نیکوتین در خون، در معرض میزان بالای دود سیگار محیطی بودند، نسبت به افرادی که سابقه استنشاق دود سیگاری قرار نگرفته بودند، با احتمال ۴۶ درصد بیشتر سابقه سکته مغزی را ذکر می‌کردند.

اما در این گروه در فاصله سال‌های ۱۹۸۸ تا ۱۹۹۴ چنین رابطه‌ای وجود نداشت. این پژوهشگران که نتایج کارشان در ژورنال Stroke منتشر شده است، می‌گویند یافتن علت این تفاوت این دو بازه زمانی نیاز به تحقیق بیشتر دارد.

اما در میان کل شرکت‌کنندگان جان‌به‌دربردگان از سکته مغزی که استنشاق به دود سیگار محیطی را گزارش کرده بودند، نسبت به جان‌به‌دربردگانی که در معرض دود سیگار نبودند، با احتمال دو برابر بیشتر به هر علتی مرده بودند.

این افزایش خطر مرگ در میان افراد با سابقه قبلی سکته مغزی همگام با افزایش میزان قرارگیری به دود سیگار محیطی افزایش می‌یافت؛ اما الگوی مشابهی در افراد بدون سابقه سکته مغزی مشاهده نشد.

آنجلا مالک، پژوهشگر در دانشگاه پزشکی کارولینای جنوبی که خطرات دود سیگار محیطی را بررسی می‌کند، دراین‌باره گفت: «هیچ میزان ایمنی برای دود سیگار محیطی وجود ندارد.»

او یادآور شد که بزرگ‌سالانی که در معرض دود سیگار محیطی هستند، علاوه بر سکته مغزی، در معرض خطر بیماری قلبی و
سرطان
هستند و کودکان در معرض دود سیگار محیطی ممکن است دچار آسم و عفونت‌های ریوی شوند.

او افزود: «محدود کردن رفتن به مکان‌هایی که در آن‌ها سیگار کشیده می‌شود یا اجتناب کامل از آن‌ها هم برای کودکان و هم برای بزرگ‌سالان توصیه می‌شود. هیچ‌وقت برای شروع از پرهیز از قرارگیری در معرض دود سیگار محیطی دیر نیست.»

کد خبر
350384

