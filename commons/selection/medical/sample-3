
بر اساس گفته‌ کارشناسی از موسسه‌ داروشناسی و محصولات پزشکی آلمان، انسان‌ها در رابطه با مصرف داروهای ‌آرام‌بخش و ضد درد که معمولا بدون نسخه‌ پزشک قابل دریافت هستند، بی احتیاطی می‌کنند. او می‌گوید: «آنها فکر می‌کنند که چون این داروها را راحت و بدون نسخه می‌توان به دست آورد، احتمالا بی‌ضرر هستند. اما باید مردم متوجه این مساله شوند که این داروها بی‌خطر نیستند».

عواقب دز بالای آسپیرین و پاراستامول

قرص آسپیرین معمولا بی‌خطر به حساب می‌آید، اما جالب اینجاست که از هر ۱۰ هزار نفری که آسپیرین مصرف می‌کنند، یک نفر دچار خونریزی معده می‌شود. دز بالای قرص آسپیرین حتی می‌تواند به طرزی مرگبار خطرناک باشد، زیرا بدن را اسیدی می‌کند، فرد ممکن است دچار انقباض عضلانی و تشنج شود یا این که حتی به اغما رود.

پاراستامول دارویی است که معمولا برای کاهش درد و تب از آن استفاده می‌شود. اما حتی مصرف بیش از ۶ گرم این دارو می‌تواند حساس و خطرناک باشد. دز بالای پاراستامول قادر به صدمه زدن و سمی کردن کبد است. در نتیجه تاثیرات منفی پاراستامول برای بیمارانی که مشکل کبد دارند وخیم‌تر است. پزشکان توصیه می‌کنند که این افراد اصولا از مصرف پاراستامول خودداری کنند.

افزون بر این، پاراستامول تنها دارویی است که برای پایین آوردن تب نوزادانی که سنشان به شش ماه نمی‌رسد مصرف می‌شود. بر اساس برخی از تحقیقات جدید، این نوزادان در آینده بیشتر با بیماری آسم روبرو می‌شوند.

قصد تغییر قوانین مربوط به داروهای بی‌نسخه در آلمان

به گزارش دویچه‌وله، در آلمان سالانه حدود ۲ هزار نفر جان خود را بر اثر مصرف بالای داروهای بدون  نسخه همچون آسپیرین، ایبوبروفن و دیکلوفناک از دست می‌دهند. برای جلوگیری از مصرف چنین داروهایی، موسسه‌ داروشناسی و محصولات پزشکی در آلمان قصد دارد فروختن داروهایی که بدون نسخه نیز دریافت می‌شوند، همچون آسپیرین، دیکلوفناک، ایبوبروفن را به بسته‌های چهار روزه محدود کند.

علاوه بر این از سال ۲۰۰۹ در
آلمان
فروش بیش از ۲۰ قرص (هر کدام ۵۰۰ میلی‌گرم) پاراستامول در داروخانه‌ها ممنوع است. ارائه این قرص‌ها در جعبه‌های کوچک‌تر از یک لحاظ بهترند: آنها این تصور را به همراه دارند که آن دارو برای مواقع اضطراری است و نه برای مصرف روزانه.

 

کد خبر
154144

