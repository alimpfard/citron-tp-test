
به گزارش خبرنگار مهر، به گفته محققان دانشگاه سینسیناتی آمریکا، این نوع رژیم غذایی نه تنها موجب کاهش سردرد می‌شود بلکه در کاهش وزن هم نقش داشته و از بروز بیماری قلبی پیشگیری می‌کند.

به گفته محققان، سه نوع رژیم غذایی کامل وجود دارد: رژیم های غذایی کم چرب و حاوی میزان پایین کربوهیدرات و رژیم‌هایی که موجب افزایش میزان
اسیدهای چرب اُمگا-۳
و کاهش اسیدهای چرب اُمگا-۶ می‌شوند.

وینست مارتین، عضو تیم تحقیق، در این باره می‌گوید: «در رژیم غذایی کم چرب میزان چربی در رژیم غذایی تا کمتر از ۲۰ درصد میزان نیاز انرژی روزانه محدود می‌شود.»

وی در ادامه می‌افزاید: «رژیم‌های غذایی کم کربوهیدرات نظیر رژیم‌های کتوژنیک می‌توانند موجب کاهش تعداد سردردها شوند، اما نباید بدون نظارت متخصص این اقدام صورت گیرد.»

در این تحقیق، بیش از ۱۸۰ مطالعه مربوط به موارد میگرن و رژیم غذایی مورد بررسی قرار گرفتند. محققان دریافتند رژیم‌های غذایی حاوی غذاهای فرآوری شده سرشار از نیترات و گلوتامات مونوسدیم (MSG) می‌توانند تشدیدکننده
میگرن
باشند.

نیترات‌ها مواد نگهدارنده موجود در گوشت‌های فرآوری شده نظیر سوسیس، کالباس و همبرگر هستند. همچنین MSG در غذاهای چینی به وفور یافت می‌شود و ماده‌ای است که معمولا در غذاهای کنسروشده یا منجمد، سوپ‌ها، غذاهای بین المللی، سس سالاد، نمک و کچاپ وجود دارد.

محققان به بیماران میگرنی مصرف سبز‌جات تازه، میوه تازه و گوشت تازه را توصیه می‌کنند.

کد خبر
351606

