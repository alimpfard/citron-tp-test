
مهر نوشت: دکتر علی اکبر سیاری به وضعیت بیماری های غیرواگیر در کشور اشاره کرد و افزود: یکی از دلایل عمده مرگ های زودرس، وجود بیماری های غیرواگیر است.

وی با اشاره به چهار عامل مرگ زودرس در بزرگسالان، اظهار داشت: بیماری های قلب و عروق، سرطان ها، دیابت و بیماری های مزمن تنفسی، بیشترین علل مرگ های زودرس در بزرگسالی هستند.


مجله آشنایی با نمک و مخاطرات آن


معاون وزیر بهداشت با عنوان این مطلب که پیشگیری از بروز بیماری ها به تنهایی از عهده وزارت بهداشت خارج است، بر همکاری مردم در اجرای برنامه های سلامت محور تاکید کرد و افزود: با تدوین سند ملی پیشگیری و کنترل بیماری های غیرواگیر، می توان تا حدود زیادی از بروز مرگ های زودرس در کشور جلوگیری کرد.

سیاری با بیان این مطلب که در سند ملی پیشگیری و کنترل بیماری های غیرواگیر وظایف همه ارگان ها و دستگاه های مربوطه مشخص و تدوین شده است، گفت: موضوع آموزش همگانی، از اهمیت بالایی در این سند برخوردار است. بطوریکه این آموزش سهم زیادی در پیشگیری و کنترل بیماری های غیرواگیر دارد.

معاون بهداشت وزارت بهداشت در ادامه به مواردی مثل مصرف سیگار، نمک، روغن، شکر و... و تاثیر آنها در بروز بیماری های غیرواگیر اشاره کرد و افزود: مصرف سیگار، یکی از علل افزایش بیماری های قلب و عروق و مرگ های زودرس در کشور است که می توان با اتخاذ تدابیری، این مرگ و میرها را کنترل و تا حدود زیادی کاهش داد.

سیاری به افزایش مالیات بر قیمت خرده فروشی سیگار اشاره کرد و گفت: ممنوعیت فروش سیگار به افراد زیر ۱۸ سال، ممنوعیت مصرف در اماکن عمومی و...، از جمله اقدامات تاثیر گذار برای کاهش مصرف مواد دخانی و جلوگیری از افزایش بیماری ها و مرگ های زودرس است.

معاون وزیر بهداشت همچنین به مصرف بالای نمک در بین مردم اشاره کرد و افزود: مصرف نمک در ایران نسبت به دیگر کشورهای دنیا بالاست که این موضوع در مورد شکر و روغن نیز صدق می کند. در حالی که مصرف بالای نمک، روغن و شکر، نقش عمده ای در ابتلا به بیماری های قلب و عروق، دیابت، سکته های مغزی و قلبی و... دارند.

سیاری ادامه با عنوان این مطلب که میزان نمک مصرفی در کشور حدود ۱۰ تا ۱۲ گرم است که می بایست به کمتر از ۵ گرم در روز برسد، تاکید کرد: کاهش مصرف ۶ گرم نمک در روز باعث کاهش ۲۴ درصدی سکته های مغزی و کاهش ۱۸ درصدی سکته های قلبی می شود.

وی اظهارداشت: از همین رو، وزارت بهداشت برای کاستن از مرگ های زودرس در کشور، برنامه ها و تدابیری در سند ملی پیشگیری و کنترل بیماری های غیر واگیر اندیشیده است که با اجرای دقیق و کامل آنها، می توان در چند سال آینده شاهد کاهش بار بیماری های غیرواگیر و همچنین مرگ های زودرس ناشی از این بیماری ها در کشور بود.

کد خبر
301857

