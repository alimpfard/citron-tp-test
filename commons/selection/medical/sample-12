
به نوشته لایوساینس پژوهشگران در یک بررسی جدید اطلاعات مربوط به ۲۶ بررسی پیشین را تجزیه‌وتحلیل کردند که شامل داده‌های نمونه‌های غبار گردآوری‌شده از خانه‌ها از ۱۴ ایالت آمریکا بود.

نتایج نشان داد که ۴۵ ماده شیمیایی در گردوغبار وجود دارد که از مواد فراورده‌های مصرفی یا خانگی مانند کف‌پوش پلاستیکی وینیلی، مبلمان، فراورده‌های پاک‌کننده، عطرها و حتی جعبه‌های پیتزا و کیسه‌های پاپ‌کورن منشأ گرفته‌اند.

به گفته این پژوهشگران، از مجموعه این مواد شیمیایی، ۱۰ ماده شیمیایی در ۹۰ درصد نمونه‌های گردوغبار گردآوری‌شده وجود دارند، بنابراین بسیاری از افراد در معرض خطر قرارگیری به این مواد قرار دارند.

این ۴۵ ماده شیمیایی به پنج رده از ترکیبات تعلق دارند: فتالات‌ها، پیشگیرنده شعله (موادی که به‌صورت روکش روی سطوح مواد تولید به کار می‌روند تا مانع از ایجاد شعله و گسترش آتش شوند)، فنول‌ها، رایحه‌ها و مواد شیمیایی بسیار فلورینه ‌شده. به گفته این پژوهشگران، بررسی‌های پیشین نشان داده‌اند که بسیاری از این مواد شیمیایی با خطرات بهداشتی مانند اختلال هورمونی، مشکلات باروری و سرطان ارتباط دارند.

این پژوهشگران می‌گویند کودکان احتمالاً در معرض خطر بالاتر قرار گرفتن به مواد شیمیایی موجود در گردوغبار هستند، زیرا کودکان اغلب روی کف خانه می‌خزند یا بازی می‌کنند و دست‌هایشان را به دهان می‌برند.

آمی زوتا، یکی از دو نویسنده مقاله این بررسی و استادیار بهداشت محیطی و شغلی در انستیتوی میلکن بهداشت عمومی در دانشگاه جرج واشنگتن در آمریکا می‌گوید: «این یافته‌ها بیانگر آن است که افراد و به‌خصوص کودکان در به‌طور روزانه در معرض مواد شیمیایی متعددی در گردوغبار هستند که با مشکلات بهداشتی وخیمی ارتباط دارند.»

مواد شیمیایی که بالاترین میزان را در گردوغبار خانگی داشتند، فتالات‌ها بودند و در رده‌های بعدی فنول‌ها، پیشگیری‌کننده‌های شعله، رایحه‌ها و مواد شیمیایی بسیار فلورینه ‌شده.

اما مهم است که یادآور شد این پژوهشگران نمی‌توانستند اثرات بهداشتی هر یک از این مواد شیمیایی را در میزان‌های یافت ‌شده در گردوغبار خانگی تعیین کنند.

به‌علاوه، اغلب بررسی‌ها درباره اثرات زیان‌بار بهداشتی این مواد شیمیایی فقط بر یک ماده منفرد شیمیایی متمرکز بوده‌اند. اما بررسی جدید نشان داد که گردوغبار افراد به‌یک‌باره در معرض مواد شیمیایی متعددی قرار می‌دهد. به همین دلیل، این پژوهشگران می‌گویند باید پژوهش بیشتری برای شناخت تأثیرات بهداشتی قرارگرفته به آمیزه‌ای از مواد شیمیایی موجود در گردوغبار انجام شود.

کارشناسان می‌گویند اجتناب از این مواد شیمیایی برای مصرف‌کنندگان بسیار مشکل است، زیرا بسیاری از آن‌ها در اقلام رایج یافت می‌شوند و تولیدکنندگان در اغلب موارد ملزم به درج نام آن‌ها روی برچسب کالا نیستند. 

اما هنوز راه‌هایی وجود دارد که قرارگیری در معرض این مواد شیمیایی در غبار را کاهش داد. این روش‌ها شستن مکرر دست‌ها، استفاده از جاروبرقی‌های دارای فیلتر HPEA (گیرنده با کارآمدی بالای ذرات) و هنگامی‌که ممکن است، گشودن پنجره برای وارد شدن هوای تازه برای جریان یافتن در خانه است.

به گفته این پژوهشگران، دولت‌ها و شرکت‌ها باید سیاست‌هایی را پیشگیر گیرند که به حذف این مواد شیمیایی خطرناک از فراورده‌ها منجر شود.

نتایج این بررسی روز ۱۴ سپتامبر در ژورنال علوم و تکنولوژی محیطی منتشر شده است.


فست‌فودها عامل افزایش ماده شیمیایی فتالات در بدن

۶ ماده شیمیایی نابارورکننده در آشپزخانه

آشنایی با ترکیبات آلی فرار (VOCs)


کد خبر
346450

