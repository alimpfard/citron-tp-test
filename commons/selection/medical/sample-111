
به گزارش خبرگزاری مهر، رئیس مرکز مدیریت بیماری های واگیر
وزارت بهداشت، درمان و آموزش پزشکی
با اشاره به ابتلا تعدادی از اتباع بیگانه غیر مجاز در کشور به
بیماری وبا
، گفت: رعایت نکات بهداشتی از سوی مردم در جلوگیری و کاهش مبتلایان به بیماری وبا در کشور ضروری است.

محمد مهدی گویا عصر شنبه در حاشیه سفر به کرمان افزود: شست و شوی مرتب دست ها، ضد عفونی کردن میوه و سبزی و مصرف آب آشامیدنی سالم از نکاتی است که مردم باید آن را رعایت کنند.

وی ادامه داد: در حال حاضر حدود 99 نفر بیمار مبتلا به بیماری وبا در کشور شناسایی شده است که همه این موارد افغانی بودند و دو مورد از ابن تعداد مبتلا ایرانی هستند.

گویا در ادامه با بیان اینکه تعدادی از اتباع کشورهای شرقی ایران به صورت غیر مجاز و درمقاطع زمانی مختلف وارد کشور شده اند، اظهار داشت: با توجه به اینکه این افراد در مدت زمان  سفر خود به ایران در شرایط نامساعد قرار دارند و از مرزهای غیر رسمی وارد شده اند، زمانی که به این افراد دسترسی پیدا کردیم تعدادی از آنها مبتلا به بیماری اسهالی شدید بودند که با انجام آزمایش های لازم مشخص شد به وبا مبتلا شده اند.

وی بیان کرد: اکنون مبتلایان تحت درمان قرار گرفته و اقدامات لازم بهداشتی برای آنها صورت گرفته است.

رئیس مرکز مدیریت بیماری های واگیر وزارت بهداشت درمان و آموزش پزشکی تاکید کرد: تمام تلاش مسئولان در جلوگیری از گسترش بیماری وبا در جمعیت ایرانی است و برای این منظور اقداماتی از جمله کنترل آب آشامیدنی  و کنترل مواد غذایی بویژه در استان های جنوب شرق شامل کرمان و سیستان و بلوچستان در حال انجام است.

وی در ادامه ضمن توصیه بر رعایت نکات بهداشتی از سوی مردم، گفت: فردی که مبتلا به این بیماری می شود ممکن است در اوایل ابتلا
اسهال
خفیف باشد سپس شدید شود، و این امر خطرناک است.

وی توصیه کرد: مردم از خود درمانی پرهیز کنند و اگر دچار علائم اسهال آبکی شدند حتما به پزشک مراجعه کنند.

گویا با تاکید بر استفاده از آب آشامیدنی سالم گفت:  سلامت آب آشامیدنی که  توسط شرکت های آب و فاضلاب در مناطق شهری و روستایی در اختیار مردم قرار می گیرد، تائید شده است و دانشگاه های علوم پزشکی بر کیفیت آب آشامیدنی نظارت دقیق دارند.

کد خبر
230293

