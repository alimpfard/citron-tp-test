
دکترمحمد مهدی گلمکانی، مدیر اداره کل سلامت
شهرداری تهران
گفت: تقدیر سازمان بهداشت جهانی در موارد مختلف، گویای این ادعاست که از سال1384 تاکنون، شهرداری تهران در حوزه سلامت، عملکرد قابل‌قبولی داشته است. او افزود: ارائه الگوی سلامت شهری برای نخستین‌بار در
شهر تهران
اقدامی مثال‌زدنی از سوی دکتر قالیباف است؛ به‌گونه‌ای که اجرای این الگو تحقق نظام سلامت شهری را به‌دنبال داشت. به‌عبارت بهتر، شهرداری تهران در حوزه سلامت، توانست با رویکرد عدالت در سلامت و با استفاده از تمام ظرفیت‌ها، همکاری‌های بین‌بخشی را تقویت کند و مردم را نیز در ارتقای سلامت‌شان مشارکت دهد.

گلمکانی افزود: اجرای مطلوب الگوی عدالت در سلامت، ایجاد مرکز ابتکارات جامعه‌محور، اجرای پروژه‌های دوستدار کودک، دوستدار سالمند، تهران بدون دخانیات، الگوی سلامت شهری و جامعه ایمن از افتخارات شهرداری تهران از سال1384 تاکنون است که در جهان شناخته شده و سازمان بهداشت جهانی نیز به همین منظور بارها و بارها، به‌دلیل این فعالیت‌ها از شهرداری تهران تقدیر کرده است.

مدیر اداره کل سلامت شهرداری تهران گفت: تا قبل از سال1384، فعالیت شهرداری تهران در حوزه سلامت تنها منحصر به ارائه خدمت به کارکنان شهرداری بود که با ایجاد شرکت شهر سالم این مهم انجام شده بود اما از سال1384 با ورود دکتر قالیباف به شهرداری تهران، به مفهوم سلامت جامع‌تر نگریسته شد و سلامت به‌عنوان یک تولید اجتماعی و مهم‌ترین زیرساخت توسعه پایدار تلقی شد. به سخن دیگر، شهرداری تهران توانست مردم را به مشارکت معنادار در سلامت تشویق و همکاری‌های بین‌بخشی را تقویت کند و مهم‌تر از این، از نظرات نخبگان حوزه سلامت و مشورت‌های آنان نیز کمک بگیرد. او افزود: بدین‌ترتیب، ادارات سلامت در مناطق 22گانه شهر، با رویکرد محله‌محوری فعال و در هر محله ساختاری با عنوان خانه سلامت ایجاد شد و در این خانه‌های سلامت 3 اتفاق مهم برای ارتقای سلامت مردم صورت گرفت.

گلمکانی از همکاری‌های بین‌بخشی در قالب شوراهای سلامت محلی، مشارکت معنادار مردم در خانه‌های سلامت و اجرای الگوی عدالت در سلامت به‌عنوان 3 اتفاق مهم یاد کرد و افزود: در شوراهای سلامت محلی، مشکلات محلات شناسایی و اولویت‌بندی شده و برای برطرف کردن آنها اقدام می‌شود. او افزود: از 7هزار مصوبه شوراهای سلامت در سال گذشته، بیش از 4هزار مصوبه آن منجر به اقدام و بدین‌ترتیب مشکلات مردم در زمینه سلامت در محلات برطرف شد. مدیر اداره کل سلامت شهرداری تهران گفت:

علاوه بر این، با ایجاد کانون‌های سلامت‌محور در محلات، مردم را به‌طور جدی در ارتقای سلامت‌شان شریک کردیم؛ به‌گونه‌ای که در حال حاضر بیش از 210هزار نفر از شهروندان تهرانی، در کانون‌های 10گانه سلامت شهرداری که شامل کانون‌های جوانان، سالمندان، مادر و کودک، پزشکان محله، اهداکنندگان خون، معلولان، خادمین سلامت مساجد، پیشگیری از چاقی و دیابت و دخانیات است، عضویت دارند و در این کانون‌ها مردم خود در جهت ارتقای سلامت‌شان با آموزش‌های کاربردی که به آنها داده می‌شود، سهیم هستند.

اجرای طرح عدالت در سلامت که شهرداری تهران با همکاری سازمان بهداشت جهانی از سال1386 در تهران اجرا کرده است و تاکنون نیز ادامه دارد، از دیگر موضوعاتی است که گلمکانی از آن به‌عنوان یک اقدام سازنده یاد کرد و افزود: با اجرای این برنامه، مناطق غیربرخوردار از لحاظ سلامت در تهران، شناسایی شدند و منابع لازم در اختیار آنها قرار گرفت.

گلمکانی گفت: با اجرای این طرح، 65شاخص توسعه سلامت برای محلات تهران تعیین شد و برای کاهش نابرابری‌ها، در اختیار ذی‌نفعان قرار گرفت. او افزود: تجربیات شهرداری تهران در اجرای برنامه عدالت در سلامت مورد توجه کشورهای مختلف قرار گرفت؛ به‌گونه‌ای که توانستیم تجربیات‌مان را با برگزاری کارگاه‌های مختلف به کشورهای استرالیا، هلند، برزیل، مصر و برخی کشورهای منطقه نیز ارائه دهیم. مدیرکل اداره سلامت شهرداری تهران از تشکیل شورای راهبردی سلامت شهر تهران که در آن نخبگان سلامت کشور حضور دارند، به‌عنوان یک اقدام مهم یاد کرد و گفت:

در این شورا نخبگان سلامت راهکارهایی کاربردی برای ارتقای سلامت شهروندان تهرانی ارائه می‌دهند که ما نیز از نظرات آنان بهره می‌بریم. گلمکانی تصریح کرد: از سال1384 تاکنون، شهرداری تهران توانسته با اجرای طرح‌های سنجیده، شعار سازمان جهانی بهداشت را که سلامت برای همه از طریق همه برای سلامت است، تا حد زیاد تحقق بخشد. او گفت: شهردار تهران، بازتعریفی از مفهوم سلامت ارائه کرد که براساس آن سلامت از نگاه درمان‌محوری خارج و بر مولفه‌های اجتماعی مؤثر بر سلامت تأکید شد.

کد خبر
228825

