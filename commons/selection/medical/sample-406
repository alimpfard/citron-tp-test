
به گزارش ایرنا، دکتر محمد رضا زالی در چهاردهمین کنگره بین المللی میکروب شناسی ایران اظهار داشت: مهمترین بحثی که در این خصوص می‌توان ارایه کرد نقش میکروب‌های روده در بروز چاقی، و بیماری‌هایی مانند دیابت، کبد چرب و بیماری‌های عروقی -قلبی است که در ۵۰ سال اخیر در جهان به وجود آمده است.

وی ادامه داد: در این سال‌ها تغییر وضعیت و سبک زندگی بشر، تغییر در رژیم غذایی، مصرف آنتی بیوتیک و سایر موارد موجب شده که جمعیت میکروب‌های روده به هم بخورد و این عدم تعادل در جمعیت روده منجر به تولید زیاد انرژی در بدن شود.

به گفته وی افزایش انرژی در بدن فرد منجر به ایجاد
چاقی
، کبد چرب، دیابت و بیماری‌های قلبی و عروقی خواهد شد و این موضوع از نظر علم پزشکی بسیار با اهمیت است.

رییس مرکز تحقیقات گوارش و کبد دانشگاه علوم پزشکی شهید بهشتی یاد آور شد: این وضعیت در کودکانی که چاق هستند نیز صدق می‌کند و میکروب‌های بدن‌شان تولید سموم می‌کند و این سموم تولید انرژی زیاد کرده و چون بدن این بچه‌ها قادر نیست انرژ ی را بسوزاند ذخیره سازی می‌کند و این ذخیره سازی منجر به بیماری کبد در بچه‌ها خواهد شد.

وی توصیه کرد: از مصرف غذاهای چرب و به خصوص فست فودها در میان کودکان و بزرگسالان به طور جدی پرهیز شود.

زالی خاطر نشان کرد: مصرف سبزیجات و میوه‌ها باعث می‌شود که تغییراتی در نوع میکروب‌های روده‌ای به وجود بیاید. همچنین مصرف سبزیجات می‌تواند فعل و انفعالات روده را که به چاقی منجر می‌شود به هم زده و نوع میکروب را در بدن عوض کند.

به گفته وی ساده‌ترین راه این است که با مصرف سبزیجات، میوه‌جات و کاهش چربی و فست و فود و ورزش از ابتلا به این بیماری‌ها پیشگیری کرد.

کد خبر
229210

