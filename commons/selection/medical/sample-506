
به گزارش ایسنا، مهرداد جزایری کارشناس بیماری‌های غیرواگیر دانشگاه علوم پزشکی فسا ضمن بیان این مطلب گفت: مصرف سیگار باعث ایجاد سرطان‌های ریه، دهان، لب، بینی، حنجره، مری، معده، لوزالمعده، کلیه، مثانه و سرطان گردن رحم می شود.

مهرداد جزایری افزود: خطر ایجاد سرطان ریه حدود 20 برابر در سیگاری‌ها بیشتر از غیر سیگاری‌ها است.


سرطان چیست؟


وی تصریح کرد: استعمال دخانیات باعث بروز 90 درصد سرطان‌های ریه و 83 درصداز مرگ و میر ناشی از سرطان ریه افراد سیگاری هستند.

جزایری با اشاره به اینکه بیماری انسدادی مزمن ریه به‌ طور عمده ناشی از سیگار کشیدن است، ادامه داد: انسداد پیشرونده و برگشت‌ ناپذیر راه‌های هوایی باعث افزایش دفعات حمله و تشدید حملات این بیماری می‌شود.

کارشناس بیماریهای غیرواگیر دانشگاه یادآور شد: 50 درصد بیماری های قلبی و عروقی، 78 درصد بیماری های تنفسی، 12 درصد کل مرگ ها و 30 درصد مرگ‌های بین 30 تا 50 سالگی ناشی از استعمال دخانیات است.

وی اظهار داشت: طبق مطالعات متعدد انجام شده رابطه مستقیمی بین میزان مصرف سیگار از نظر تعداد نخ سیگار و نحوه پک زدن به سیگار و سرطان‌های قسمت فوقانی دستگاه گوارش وجود دارد به طوری که با مصرف روزانه 20 نخ سیگار، خطر سرطان لوزالمعده در مردان را به میزان 5 برابر و در زنان 6 برابر افزایش می دهد.

این کارشناس تاکید کرد: خطر سرطان گردن رحم در زنان سیگاری 2 برابر بیشتر از زنان غیرسیگاری است و با مصرف سیگار خطر پیشرفت سرطان‌های گردن رحم به ویژه از نوع سرطان سلول سنگفرشی افزایش می‌یابد.

جزایری گفت: همچنین مردان سیگاری 70 درصد و زنان سیگاری 40 درصد احتمال بیشتری برای ابتلاء به سرطان کلیه و مثانه دارند.

کد خبر
218958

