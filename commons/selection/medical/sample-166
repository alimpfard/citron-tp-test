
دکتر فرشید باقری متخصص ارتوپدی در حاشیه بیستمین کنگره انجمن جراحان ارتوپدی ایران گفت: وضعیت و شرایط ایمنی بیمارانی که پروتز و مفصل در آنان کار گذاشته می‌شود از مهمترین عواملی است که باعث به وجود آمدن عفونت می‌شود .

وی خاطر نشان کرد: نگرانی جراحان، عفونت مفصل در عمل جراحی تعویض مفصل است که درمان سختی دارد و درمان‌های بعدی را نیز با مشکل مواجه می‌سازد و در مواردی منجر به محرومیت دایمی بیمار برای داشتن یک مفصل می‌شود.

دبیر انجمن ارتوپدی خراسان افزود: میزان استاندارد عفونت‌های این حوزه در ایران، اگرچه آمار دقیقی در این زمینه نداریم، کمتر از 5 درصد است و در مقایسه با کشورهای دیگر درصد عفونت بالایی نداریم.

وی با اشاره به اینکه شرایط ایمنی بیماران در ایران در مقایسه با وضعیت ایمنی بیماران کشورهای پیشرفته بالاتر است اضافه کرد: به طور طبیعی ایرانیان ایمنی بیشتری در ابتلا به عفونت‌ها دارند زیرا وضعیت زندگی طبیعی مردم ایران مانند دیگر مردم کشورهای در حال توسعه به گونه‌ای است که در زندگی روزمره خود با میکروب‌ها و بیماری‌های عفونی بسیاری مواجه‌اند که آنها را مقاوم‌تر می‌کند.

وی گفت :عفونت‌های اطراف مفصل به سه دسته تقسیم می شوند.عفونت‌های نوع اول، عفونت‌های حادی هستند که بلافاصله پس از عمل با منشا هوای اتاق عمل ظاهر شده و باعث می‌شود باکتری‌ها در اطراف پروتز رشد نمایند که زمینه‌های مساعد کننده مانند
دیابت
، بیماری‌های سرطانی و رماتیسمی نیز نقش موثری در این عفونت‌ها دارند. نوع دوم عفونت‌ها، حاد است که در سه ماه اول اتفاق می‌افتد و با آزمایش‌های معمولی و با نمونه گیری مستقیم از محل پروتز از طریق پوست قابل تشخیص‌اند.

وی عفونت‌های مزمن را سومین گروه عفونت‌ها برشمرد و افزود: این نوع عفونت‌ها بعد از سه ماه اتفاق می‌افتد و معمولا عفونت‌هایی با منشا خون هستند که در آن باکتری‌ها از طریق خون به محل پروتز دسترسی می‌یابند و در اطراف پروتز رشد می‌کنند.

وی گفت: استفاده از طب هسته‌ای از جمله بهترین روش‌های تشخیصی است که می‌تواند از بروز خطا جلوگیری کند و در حال حاضر استفاده از طب هسته‌ای در کشور ما رشد خوبی داشته است.

کد خبر
188004

