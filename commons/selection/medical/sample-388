
مهر نوشت: محمد حسن طریقت منفرد صبح شنبه در مراسم روز جهانی بهداشت که با حضور معاون اول رئیس جمهور در سالن امام جواد (ع)
وزارت بهداشت،درمان و آموزش پزشکی
برگزار شد، گفت: در گذشته با اپیدمی بیماری‌های واگیر مواجه بودیم که کشته‌های زیادی هم می‌گرفت ولی بالاخره کنترل شد زیرا کنترل این بیماری‌ها به آسانی انجام می‌گرفت.

وی افزود: ولی بیماریهای غیرواگیر چه در مرحله شناخت و چه در مرحله کنترل بسیار سخت‌تر از بیماریهای واگیر هستند، به عنوان مثال یک فرد مبتلا به فشار خون و دیابت حتی بعد از تشخیص و درمان تا آخر عمر این مشکل را به همراه خود خواهد داشت.

طریقت منفرد ادامه داد: باید به عوامل اجتماعی موثر بر سلامت از جمله اصلاح سبک زندگی، تغذیه سالم و کاهش استرس توجه ویژه شود تا کمی از مشکلات این بخش کاسته شود.

وزیر بهداشت بیان داشت: بیماریهای قندی مشکلات متعددی مثل مشکلات چشمی، کلیوی و عصبی برای فرد به وجود می‌آورند و هر کدام به تنهایی در کنار مشکلات اجتماعی و خانوادگی هزینه‌های سرسام آوری به کشور تحمیل می‌کنند.

توجه همه دستگاهها به سلامت

وی با اعلام اینکه هیچ کشوری قادر به تامین کامل هزینه‌های سلامت خود نیست، گفت: بنابراین توجه به سلامت همکاری همه دستگاه‌ها را می‌طلبد و حتی در مواردی مسئولیت دستگاه‌هایی که به طور مستقیم مسئول سلامت افراد نیستند بیشتر از وزارت بهداشت است.

وی با اشاره به مصوبات قانونی و خوب شورای عالی سلامت خطاب به معاون اول رئیس جمهور که در همایش حضور داشت، گفت: ولی برای کنترل بیشتر عوامل خطر بیماریهای غیرواگیر نیازمند تاکیدات بیشتر شما و دولت به همه دستگاه‌ها هستیم.

تولید مواد غذایی به روش ارگانیک

طریقت منفرد تولید مواد غذایی و کشاورزی و آغشتگی آن‌ها به سموم را مورد اشاره قرار داد و گفت: تولید و مصرف مواد غذایی که برای جلوگیری از فساد آن‌ها به سم یا مواد نگهدارنده آغشته می‌شوند برای سلامت افراد جامعه مضر است لذا دنیا امروزه بر تولید مواد غذایی به روش ارگانیک تاکید دارد.

وی افزود: مقدار تولید غلات در جهان به حدی است که اگر توزیع شود در هر روز به هر نفر ۶۰۰ گرم گندم می‌رسد ولی همین مواد برای تولید پروتئین‌های ناسالم استفاده می‌شود.

کودکان را به غذای بی‌نمک عادت دهید

وزیر بهداشت از خانواده‌ها خواست کودکان خود را به غذای بی‌نمک عادت دهند و گفت: متاسفانه گاهی شاهد هستیم که به کودکان مواد غذایی پرنمک می‌دهند و در برخی دستگاه‌ها نیز این غذا‌ها تبلیغ می‌شود.

وی بیان داشت: نمک زیاد یکی از عوامل زودرس بیماری فشار خون بالا در افراد است و خانواده‌ها سعی کنند ذائقه کودکان خود را از ابتدا به غذای بی‌نمک یا کم نمک عادت دهند.

کد خبر
208837

