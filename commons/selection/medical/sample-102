
براساس گزارش تلگراف، اگرچه مطالعات گسترده‌اي در زمينه خطرات احتمالي ضربه مغزي در حين رقابت‌هاي ورزشي پربرخورد انجام گرفته‌اند، تاكنون هيچ مطالعه منظمي درباره اثرات برخورد توپ‌هاي كوچكتر با سر انسان صورت نگرفته‌است.

محققان دانشگاه استيرلينگ براي مطالعه روي اين موضوع از گروهي فوتباليست درخواست كردند تا هر يك 20 بار با سر به توپ‌هايي كه توسط يك دستگاه به سمت آنها پرتاب مي‌شد، ضربه بزنند. اين دستگاه به شكلي طراحي شده تا سرعت و قدرت توپ را برابر سرعت و قدرت توپ در بازي واقعي فوتبال شبيه‌سازي كند.

محققان عملكرد مغز بازيكنان را پيش و پس از اين آزمايش مورد بررسي قرار دادند و دريافتند عملكرد حافظه آنها پس از يك جلسه ضربه زدن، 41 تا 67 درصد كاهش پيدا مي‌كند. به گفته محققان يافته‌ها حاكي از آن هستند كه مغز بلافاصله به ضربه زدن به توپ با سر واكنش نشان داده و عملكرد حافظه تاحدي قابل توجه كاهش پيدا مي‌كند.

اگرچه اين تغييرات احتمالي هستند اما محققان احتمال مي‌دهند درصورتي كه چنين تاثيري بارها و بارها تكرار شود مي‌تواند بر سلامت مغز اثرگذار باشد. همچنين محققان هنوز نمي‌دانند تغييرات ايجاد شده در عملكرد حافظه به حالت عادي باز مي‌گردند يا در مغز باقي مي‌مانند.
فوتبال معمولا با ضربه‌هاي سر مداوم و شديد همراه است كه اين موضوع باعث شده تا پزشكان نگران اثرات طولاني مدت اين ضربات براي بازيكنان باشند. ضربه‌هاي مغزي وارد شده در ورزش با ابتلاي ورزشكاران به بيماري‌هاي انحطاط عصبي و انسفالوپاتي مذمن پس از سانحه در ارتباط است.

کد خبر
350302

