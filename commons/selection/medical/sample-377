
به گزارش خبرنگار مهر، طبق نتایج مطالعه محققان سوئدی، موش‌های مبتلا به
آلزایمر
که بعد از پرورش یافتن هیچ باکتری روده‌ای نداشتند، به شکل قابل توجهی دارای مقادیر کمتر پلاک بتاآمیلوئید در مغزشان بودند. وجود این پلاک ها نشانه بیماری آلزایمر است.

در ادامه دانشمندان باکتری‌های روده را از موش‌های مبتلا به آلزایمر به موش‌های بدون باکتری منتقل کردند و دریافتند این موش‌ها در مغزشان دارای پلاک‌های بیشتر بتاآمیلوئید بودند.

این نتایج به اثبات این موضوع کمک می‌کند که باکتری‌های روده نقش مهمی در تسریع بیماری آلزایمر دارند.

فریدا فک هالنیوس، عضو تیم تحقیق، در این باره می‌گوید: «این نتایج بدین معناست که ما می‌توانیم به دنبال راه‌های جدید پیشگیری از این بیماری و به تاخیر انداختن آن باشیم.»

بیماری آلزایمر تنها بیماری مرتبط با باکتری‌های روده نیست. طبق نتایج تحقیقاتی، باکتری‌ها، ویروس‌ها و قارچ‌های ساکن در روده ما، که به آنها میکروبیوم روده اطلاق می‌شود، به ما در هضم غذا و تولید ویتامین‌ها کمک می‌کنند.

به علاوه این میکروب‌ها سیگنال‌هايی را به سیستم ایمنی بدن فرستاده و مولکول‌های کوچکی را تولید می‌کنند که به عملکرد بهتر مغز ما کمک می‌نماید.

 

کد خبر
362762

