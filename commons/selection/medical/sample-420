
براساس گزارش CNN، زک رینا نوجوان 12 ساله فلوریدایی پس از بازی در گودال آبی در نزدیکی خانه‌اش به این انگل مغزخوار آلوده  شد. پزشکان برای درمان این انگل کمیاب که نیگلریا فولری نام دارد، از همان داروی آزمایشی استفاده کردند که پیش از این توانسته بود دختربچه‌ای 12 ساله را در آرکانزاس از شر این انگل مرگبار برهاند.

این نوجوان پس از بستری شدن در بیمارستان تحت عمل جراحی قرار گرفت و پزشکان دریافتند که وی به انگل آلوده شده‌است. پس از انتشار خبر بیماری زک،‌ سازمان بهداشت فلوریدا اخطاریه‌ای منتشر کرد که در آن به شناگران هشدار داده شده بود آبهای گرم و کم‌عمق بستری مناسب برای رشد این انگل‌ها هستند.

بین سال‌های 2001 تا 2010 تنها 32 نفر به این انگل مغزخوار آلوده شده‌اند که اکثر آنها نیز از ساکنان جنوب شرق آمریکا بوده‌اند. این انگل که در آبهای گرم سکونت دارد،‌از راه بینی وارد مغز می‌شود و از این رو احتمال آلوده شدن به آن از طریق آب آشامیدنی وجود ندارد. 99 درصد از افرادی که به این انگل آلوده می‌شوند جان خود را از دست می‌دهند.

اولین نشانه‌های آلودگی به این انگل یک تا هفت روز پس از آلودگی ظاهر شده و شامل سردرد، تب، تهوع و گردن درد هستند. نشانه‌های پیشرفته این آلودگی گیجی، کم‌توجهی به افراد و محیط اطراف،‌از دست دادن تعادل، تشنج و توهم است. بعد از آغاز این نشانه‌ها بیماری به سرعت پیشرفت کرده و معمولا طی 12 روز بیمار را خواهد کشت.

کد خبر
228426

