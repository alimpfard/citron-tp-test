
براساس گزارش لايو ساينس، محققان كالج سلامت عمومي كلرادو در پژوهشي جديد به اين نتيجه رسيده‌اند كه كمتر نشستن و انجام فعاليت‌هايي به سبكي قدم زدن در محل كار مي‌تواند به حفظ تناسب اندام و كاهش وزن كمك كند.

در اين پژوهش جديد،‌ محققان اطلاعات مربوط به كاهش وزن 30 داوطلب كه كه 13.6 كيلوگرم وزن كرده بودند و براي يك سال اين كاهش وزن را حفظ كرده بودند، 33 نفر كه از وزني متعادل برخوردار بودند و 27 فرد مبتلا به اضافه وزن را مورد بررسي قرار دادند.

تمامي داوطلباني كه در اين پژوهش حضور داشتند براي يك هفته ابزار ردياب فعاليت‌هاي فيزيكي به همراه داشتند. اين ابزار مستطيلي شكل كه ActivPAL نام دارد روي پوست ران پا مي‌چسبد و به خوبي مي‌تواند تفاوت ميان ايستادن و نشستن را تشخيص دهد.

نتايج بررسي داده‌ها نشان داد افرادي كه توانسته‌بودند وزن كم كرده و كاهش وزن خود را حفظ كنند،‌نسبت به افرادي كه وزني معمولي داشتند و افراد دچار اضافه وزن از فعاليت بدني بيشتري برخوردار بودند. اين افراد روزانه بيش از 12 هزار قدم بر مي‌داشتند درحالي كه ميانگين قدم‌هاي روزانه داوطلبان متعادل 9000 و افراد دچار اضافه وزن 7000 قدم بود.

افرادي كه كاهش وزن داشتند همچنين روزانه 40 دقيقه فعاليت بدني متوسط تا شديد داشتند كه اين زمان در ميان دو گروه ديگر به ترتيب به 17 و 9 دقيقه كاهش پيدا مي‌كرد. مهم‌تر از همه اين است كه اين افراد كمتر از دو گروه متعادل و چاق مي‌نشستند. به گفته محققان افرادي كه كاهش وزني ثابت شده داشتند نسبت به دو گروه ديگر 58 دقيقه كمتر مي‌نشستند و در ازاي آن به فعاليت‌هايي سبك مانند قدم زدن در فضاي اداره مشغول مي‌شدند.

درحال حاضر به افرادي كه مي‌خواهند وزن خود را كنترل كنند توصيه مي‌شود كه در هفته 300 دقيقه، روزي 60 دقيقه و پنج روز از هفته، فعاليت‌هاي با شدت متوسط انجام دهند. اما در اين توصيه‌ها به افزايش ميزان فعاليت‌هاي سبك يا كاهش فعاليت‌هاي نشسته اشاره‌اي نشده‌است.

کد خبر
351791

