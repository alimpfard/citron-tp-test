
پژوهشگران دانشکده پزشکی دانشگاه جانز هاپکینز در بالتیمور مریلند با بررسی 13000 مرد و زنی در ابتدا سالم در فاصله سال‌های 1994 تا 2000 میزان مرگ و میر افرادی را که مقادیر ویتامین D در خون‌شان کم و طبیعی بود، مورد مقایسه قرار دادند.

تا 31 دسامبر سال 2000 هزار و هشتصد نفر از این افراد درگذشتند که علت مرگ 700 نفر آنها بیماری قلبی- عروقی بود. 400 نفر از این افراد درگذشته دچار کمبود ویتامین D بودند،به عبارت دیگر کمبود ویتامین با 25 درصد افزایش خطر مرگ و میر همراهی داشت.

این پژوهشگران که نتایج بررسی خود را در آخرین شماره نشریه آرشیوهای طب داخلی منتشر کرده‌اند، می‌گویند یافته‌های آن‌ها به همراه سایر بررسی‌هایی که کمبود ویتامین D را به افزایش میزان سرطان پستان و افسردگی در سالمندان ارتباط می‌دهد، موید رابطه میان کمبود این ویتامین و افرایش مرگ و میر است.

پژوهش‌های قبلی انجام شده بوسیله همین پژوهشگران در دانشگاه جانز هاپکینز بیانگر 80 درصد افزایش خطر بیماری‌های شریان‌های محیطی در افراد دچارکمبود ویتامین D بود.

ارین میکوس یکی از سرپرستان این تحقیق می‌گوید: "نتایج ما روشن‌تر می‌کند که همه مردان و زنانی که به سلامتی‌شان توجه دارند، باید به دقت میزان ویتامین D خون‌شان را زیرنظر داشته باشند و اطمینان حاصل کنند که مقدار آن کافی است."

اما هنوز دلیل همراهی میزان کم ویتامین D و میزان‌های بالاتر مرگ و میر روشن نیست.

 ویتامین D که عمدتا در نتیجه قرار گرفتن پوست در معرض نور خورشید در بدن تولید می‌شود، نقشی حیاتی در دستگاه ایمنی بدن ایفا می‌کند، و به گفته این دانشمندان 50 درصد افراد بزرگسال 50 ساله و بالاتر و نیز شمار قابل‌توجهی از افراد جوان‌تر دچار کمبود ویتامین D هستند.

کمبود فعالیت و ورزش در خارج خانه، آلودگی و سالمندی به عنوان دلایل احتمالی کمبود ویتامین D مطرح شده‌اند.

 پزشکان 15 دقیقه قرار گرفتن روززانه در برابر نور خورشید را برای به دست آوردن ویتامین D کافی توصیه می‌کنند، و البته می‌توان این مقدار را با خوردن ماهی‌های چرب هم به دست آورد.

 میزان دریافت روزانه توصیه‌شده برای ویتامین  D بین 200 تا 400 واحد بین‌‌المللی است.

کد خبر
60507

