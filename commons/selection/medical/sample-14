
به گفته متخصصان ، میزان مبتلایان به بیماری سرطان به‌علت عوامل زیست‌محیطی و شیوه نادرست غذایی در جهان  روبه افزایش است.

سالانه حدود ۶۰۰‌هزار خانوار به‌دلیل هزینه سنگین درمان بیماری سرطان فقیر می‌شوند و۳۰۰‌هزار خانوار زیر خط فقر می‌روند که این آمار نگران‌کننده است. نیاز بیماران سرطانی به حمایت بیمه‌ها برای درمان کامل و کاهش هزینه‌ها امری مبرم و ضروری است و باید در این راستا برای کاهش مرگ‌و‌میر این بیماران و امید به زندگی آنها اقدامات جدی انجام گیرد.

از ســوی دیگر آمارهای جهانی نشان می‌دهد بیماری سرطان به‌خصوص از سال۱۹۵۰ در دنیا روز به روز افزایش می‌یابد اما از سال۱۹۹۲ با برقراری نظام ثبت سرطان و ایجاد پایگاه اطلاعات این بیماری در کشورهای پیشرفته هر سال ۲‌درصد از میزان بروز و شیوع این بیماری در این کشورها کاهش یافته است. آیا هنوز زمان آن فرا نرسیده است که رمز موفقیت این کشورها را  در پیشگیری از مرگ‌ ومیر ناشی از سرطان ‌ ها بدانیم؟ گـرانی دارو و به دنبال آن  فقر و سرگردانی  خانواده‌های این بیماران را چه کسی باید پاسخگو باشد؟

کارشناسان معتقدند که رفع‌ عوامل خطرساز و توجه به سیاست کلان تغذیه‌ای و رفتاری، غربالگری و تشخیص زودرس باعث می‌شود تا بار سنگین سرطان را در کشور کمتر کنیم. همه موارد فوق برپیشگیری و غربالگری تأکید دارند که متأسفانه بیمه‌ ها هیچ ‌ گونه پوششی برای این موارد نداشته و صرفا هزینه‌های درمانی را تحت پوشش قرار می‌ دهند .

سالانه 80  هزار نفر به تعداد بیماران سرطانی افزوده می  شود !

علیرضا زالی، قائم مقام سازمان نظام پزشکی ایران، در همایش سالانه سرطان اعلام کرد: سالانه ۸۰‌هزار نفر به تعداد بیماران سرطانی در ایران افزوده می‌شود.

وی  با اشاره به ضرورت ایجاد پروتکل‌های ملی برای پیشگیری از سرطان و درمان‌های نوین این بیماری گفت که ۶۱ قطب سرطانی در ایران باعث شده که با وجود تلاش‌های انجام شده برای پوشش یارانه‌ای بیماران سرطانی، یارانه‌ها برای بیماران نیازمند پاسخگو نباشد و متأسفانه نیمی از این بیماران به‌دلیل پیشرفت بیماری ممکن است به درمان پاسخ ندهند و دچار مرگ زودرس شوند.

طبق گزارش مرکز ثبت سرطان‌ها در هر سال ۷۰‌هزار مورد ابتلا به سرطان در کشور ثبت می‌شود که شایع‌ترین سرطان در میان زنان «سرطان پستان» و سرطان شایع مردان و زنان «سرطان دستگاه گوارش» است. هزینه درمان مبتلایان به این بیماری گزاف و سنگین است. طبق آمار و تخمین‌ها هزینه درمان این بیماری متغیر است و میانگین هزینه درمان بین ۱۰ تا ۲۰‌میلیون تومان برآورد شده است. با آنکه تعدادی از این بیماران تحت پوشش بیمه‌ای هستند اما تحمل هزینه سنگین درمان برای آنها امکان‌پذیر نیست و روند درمان را دچار مشکل می‌کند.

به گفته یک دکتر داروساز ، بسیاری از داروهای لازم برای درمان بیماران مبتلا به سرطان در مراحل مختلف تحت پوشش بیمه نیست و برخی از بیماران که توانایی پرداخت هزینه‌های درمان را ندارند به ناچار از ادامه درمان منصرف می‌شوند. داروهای جدیدی که در بازارهای بین‌المللی وجود دارد در ایران هم موجود است اما پزشکان اغلب با توجه به توانایی مالی بیمارانشان نسخه می‌نویسند، در نتیجه به‌علت قیمت بالای این داروها آنها را تجویز نمی‌کنند.

برخی داروهای سرطان در ایران هم تولید می‌شوند اما نسبت به نمونه‌های خارجی کیفیت پایین‌تری دارند و در چنین شرایطی قانون بیمه ایجاب می‌کند که داروی ارزان‌تر را پوشش بدهد. به همین دلیل باز هم همه افراد استطاعت استفاده از داروهای باکیفیت‌تر را پیدا نمی‌کنند و یکی از دلایلی که سازمان‌های بیمه‌گر خدمات مطلوبی به بیماران سرطانی ارائه نمی‌دهند کمبود منابع مالی و گرانی اغلب داروهای بیماران سرطانی است.

پیشگیری و غربالگری،گام نخست

پیشگیری و غربالگری بر درمان ارجحیت دارد و این شیوه در سایر کشورهای پیشرفته مرسوم است به‌طوری که متخصصان امور پزشکی بر این عقیده‌اند که حداقل یک‌سوم افراد مبتلا به سرطان با پیشگیری درمان می‌شوند، از این‌رو آیا بیمه‌ها در این راستا اقدام کرده‌اند؟

«دکتر فضعلی‌زاده» رئیس انجمن سرطان ایران با اشاره به اینکه بیمه‌ها چندین برابر هزینه پیشگیری و غربالگری را برای درمان می‌پردازند اما حاضر نیستند غربالگری و پیشگیری بیماران را تحت پوشش قرار دهند، گفت: هزینه درمان یک بیمار سرطانی در مراحل اولیه ابتلا به بیماری کمتر از هزینه درمان وی در مراحل پیشرفته بیماری است.

متأسفانه بیمه‌ها به پرداخت هزینه‌های پیشگیری و غربالگری که در کشورهای پیشرفته دنیا شیوه‌ای مرسوم است، اعتقادی ندارند درحالی‌که باید در این زمینه سرمایه‌گذاری کنند تا هم سطح سلامت جامعه افزایش یابد و هم زیان و ضرر بیمه‌ها کمتر شود. سازمان‌های بیمه‌گر باید به سمت و سویی هدایت شوند که پیشگیری از بیماری‌ها را به‌طور جدی در دستور کار قرار دهند.

در مورد سرطان مهم‌ترین اقدام پیشگیری زودهنگام است زیرا با غربالگری‌هایی که انجام می‌شود، می‌توانیم جلوی رشد این بیماری را بگیریم؛ مثلا، سرطان معده در ژاپن با تشخیص زودهنگام پیشگیری می‌شود درحالی‌که در دیگر کشورها ابتلا به این بیماری و پیشرفت آن زیاد است. تشخیص زودهنگام این بیماری و ملاحظات پیشگیرانه بالینی بسیار مهم است و این امر برای بیمه‌ها، هزینه فایده به همراه دارد پس اگر حتی نگاه بیمه‌ها صرفا اقتصادی هم باشد منطقی است که غربالگری و تشخیص زودهنگام را در دستور کار خود قرار دهند.

سیستم‌های پیشرفته دنیا بر این باورند که اگر یک دلار برای پیشگیری هزینه کنند بهتر از هزار دلار برای درمان و 100هزار دلار برای توانبخشی است اما متأسفانه ما هزار دلار و 100هزار دلار را به هزینه کرد یک دلار برای پیشگیری و غربالگری ترجیح می‌دهیم.

یک متخصص شیمی درمانی در مورد پیشگیری این بیماری به آمار امیدوارکننده‌ای اشاره می‌کند و می‌گوید: سرطان همانند همه بیماری‌های دیگر اعم از مسری و غیرمسری قابل پیشگیری است. براساس آخرین تحقیقات انجام شده ۴۰‌درصد سرطان‌ها در حال حاضر در دنیا قابل پیشگیری است و در۴۰‌درصد موارد هم امکان تشخیص زودهنگام و درمان کامل وجود دارد .۲۰‌درصد باقی مانده که مبتلا به سرطان می‌شوند هم می‌توانند با درمان‌های اصلی و تسکینی زندگی قابل‌قبولی داشته باشند.

کد خبر
122327

