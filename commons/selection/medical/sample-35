
بابک باوفا اظهار داشت: بیماری اسهال برای نوزادان زیر 3سال به‌ویژه شیرخوارگانی که از شیر مادر تغذیه نمی‌کنند، بسیار خطرناک است.او افزود: با توجه به اینکه انواع میوه‌ها در فصل تابستان بیشتر است، بنابراین بیماری‌های اسهالی نیز در کودکان بیشتر می‌شود و همچنین در فصل بهار به‌دلیل وجود گردوغبار در هوا، اسهال‌های ویروسی در کودکان بیشتر مشاهده می‌شود. باوفا در زمینه درمان بیماری اسهال در کودکان گفت:

بهترین درمان برای بیماری اسهال کودکان، جبران مایعات از دست رفته بدن کودک است. این کارشناس گفت: تغذیه کودک با شیر مادر از شدید‌شدن بیماری اسهال در کودکان جلوگیری می‌کند.برای آشکار‌شدن علل تغذیه‌ای بیماری‌هایی که در فصل تابستان کودکان و افراد مسن را تهدید می‌کند، گفت‌وگویی با دکتر سیدمرتضی صفوی، مدیر گروه تغذیه دانشکده بهداشت دانشگاه علوم پزشکی اصفهان و مدیر سابق دفتر بهبود تغذیه و دکتر ضیاءالدین مظهری، متخصص تغذیه و رژیم‌درمانی و رئیس انجمن علمی غذا و تغذیه حامی سلامت ایرانیان انجام داده‌ایم که در پی می‌آید.

دکتر صفوی درباره بیماری‌های مرتبط با تغذیه که احتمال دارد افراد و به‌ویژه کودکان در فصل تابستان به آن مبتلا شوند، گفت: از نظر تغذیه‌ای یکی از شایع‌ترین عوارض جسمانی فصل تابستان، عفونت‌های روده‌ای است که کودکان، مادران شیرده و افراد مسن بیشتر به آن مبتلا می‌شوند. عفونت‌های روده‌ای به‌دلیل آن در ایران خیلی شایع است که ما متأسفانه به‌طور کامل نکات بهداشتی را رعایت نمی‌کنیم. ارتقای سطح زندگی و بهبود بهداشت و سلامت افراد می‌تواند باعث پیشگیری از این عوارض شود. این نکته زمانی اهمیت پیدا می‌کند که توجه کنیم بیماری‌هایی که در فصل گرما رخ می‌دهد، ناشی از میکروب‌ها و ویروس‌هاست، به‌ویژه اگر هوا مرطوب هم باشد این میکروب‌ها می‌توانند فعالیت بیشتری داشته باشند؛ بنابراین ابتلای افراد به بیماری‌های خطرناکی که شایع هم هست افزایش پیدا می‌کند.

دکتر صفوی در توضیح عفونت‌های روده‌ای نیز گفت: عفونت‌های روده‌ای از شایع‌ترین بیماری‌های فصل تابستان است که گروه‌های آسیب‌پذیر نظیر سالمندان و کودکان بیشتر به آن ابتلا پیدا می‌کنند. مهم‌ترین علت شیوع عفونت‌های روده‌ای در فصل تابستان استفاده از مواد غذایی مانده است. حرارت ندادن کافی غذاهای سرد‌شده هم می‌تواند این مشکل را ایجاد کند. مصرف زرده تخم‌مرغ به‌صورت غیرپخته یا نیم‌پز، مصرف بستنی و آب‌های آلوده نیز از دیگر علل عمده ایجاد بیماری‌های عفونی هستند.

اغلب این بیماری‌ها در فصل مسافرت گریبانگیر افراد می‌شود و افرادی که به مکان‌های تفریحی در فصل تابستان می‌روند، بیشتر به آن مبتلا می‌شوند، بنابراین برای پیشگیری از بروز بیماری به‌ویژه در کودکان و افراد مسن باید از اغذیه‌فروشی‌ها و رستوران‌های معتبر بین‌راهی ‌غذا و مواد مصرفی خوراکی خود را تهیه کنند؛ حتی در فصل تابستان افراد نباید در رستوران‌هایی که تا به حال غذا صرف نکرده‌اند توقف کنند و باید اغذیه مورد نیاز خود را از رستوران‌های آشنا خریداری کنند. اگر هم افراد قصد سفر به مقاصد نزدیک را دارند بهتر است که غذا را در منزل تهیه کنند و آن را در جایی دور از تابش نور آفتاب و دور از گرما نگهداری کنند.

دکتر مظهری درباره بیماری‌هایی که امکان دارد افراد در فصل تابستان به آن مبتلا شوند، گفت: انواع مسمومیت‌های غذایی، گرمازدگی، بیماری‌های ناشی از مصرف آبمیوه‌هایی که دوره‌گردها به فروش می‌رسانند یا بیماری‌های ناشی از مصرف آب‌های آلوده ازجمله عمده‌ترین بیماری‌های شایع در فصل تابستان هستند.

این متخصص تغذیه در ادامه به علاقه کودکان به مصرف بستنی در فصل تابستان اشاره کرد و گفت: مصرف بستنی سنتی در گرما به‌دلیل خامه به‌کار رفته در آن می‌تواند خطرناک باشد؛ به‌ویژه اگر این بستنی از خامه غیرپاستوریزه و آلوده تولید شده باشد، احتمال مسمومیت افراد مصرف‌کننده بسیار بالا می‌رود. به‌طور کلی افراد آسیب‌پذیرتر مانند کودکان و افراد مسن و افرادی که بیماری‌های زمینه‌ای دارند باید در فصل تابستان به موارد تغذیه‌ای و تغذیه سالم توجه ویژه‌ای داشته باشند.

کودکان نیز که ذخیره آب بدن آنها به‌طور طبیعی از بزرگسالان کمتر است و در زمان ورزش و دویدن و راه رفتن بدن آنها به مایعات نیاز پیدا می‌کند، حتما باید از آب آشامیدنی سالم جهت رفع نیاز بدن استفاده کنند. شربت و نوشابه‌های گازدار نمی‌تواند نیاز کودکان به مایعات را تأمین کند و در نتیجه عدم‌تأمین آب مورد نیاز کودکان دچار گرمازدگی و حالت تهوع می‌شوند. از سوی دیگر، باید در خوردن غذاها در خارج از منزل بسیار احتیاط کرد و در واحدهای عرضه‌کننده اغذیه بین‌راهی از سالادهایی که با سبزیجات و کاهوی تازه و سس خامه‌ای درست می‌شود، نباید استفاده کرد؛ چرا که این نوع سالادها می‌توانند منبع انتقال خیلی از عوامل بیماری‌زا و میکرو‌ارگانیسم‌هایی که بیماری‌های گوارشی را به‌وجود می‌آورند، باشند.

کد خبر
215119

