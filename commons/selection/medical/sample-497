
طرحی که برخی آن را جراحی بزرگ نظام سلامت ایران نامیدند و برخی اجرای آن را تحقق عدالت دردسترسی به خدمات ذکر کردند و وزیر بهداشت نیز آن را یک اتفاق مبارک برای مردم دانست.  طرح تحول سلامت از صبح روز 15اردیبهشت آغاز شد و در یکی از مهم‌ترین بسته‌های این طرح، مقررشد که بیماران بستری ساکن شهرها فقط ۱۰ درصد و بیماران دارای دفترچه روستایی که از طریق نظام ارجاع به مراکز درمانی مراجعه می‌کنند، فقط ۵ درصد هزینه‌های درمانی‌شان را در بیمارستان‌ها پرداخت کنند.

این اقدام رضایت بیماران را به همراه داشت و دارد به‌طوری که مشاهدات خبرنگار همشهری و گفت‌وگو با مردم از روز اول اجرای طرح تاکنون نشان می‌دهد که مردم از اینکه بار هزینه‌های درمان از دوش آنان برداشته شده است، راضی هستند.  علاوه براین، در این طرح مقرر شد که بیمارستان‌ها ملزم به تأمین دارو و لوازم موردنیاز بیماران شوند و خدمات مختلف تشخیصی و درمانی در همان بیمارستانی که بیمار به آن مراجعه می‌کند، انجام شود.

این بخش از طرح هم البته می‌تواند مشکلات مردم را برطرف کند چرا که همراهان بیمار و یا بیماران، دیگر مجبور نخواهند بود برای تهیه دارو، از این داروخانه به آن داروخانه و یا برای انجام آزمایش و ‌ام‌آرآی و سی تی اسکن و سایر خدمات تشخیصی و درمانی، از این بیمارستان به آن بیمارستان مراجعه کنند اما در این زمینه مشاهدات تدریجی خبرنگار ما از بیمارستان‌های تحت پوشش این طرح حاکی از آن است که مردم در برخی از بیمارستان‌ها با مشکل مواجه هستند چرا که در برخی از بیمارستان‌ها امکانات تشخیصی و درمانی و آزمایشگاهی لازم مهیا نیست و بیمار مجبور است که به بیمارستان دیگری مراجعه کند.

مرد میانسالی می‌گفت: قبلاً در بیمارستان شریعتی که همسرم بستری است داروی تجویزی او یافت نمی‌شود و مجبورم برای تهیه داروی او که یک داروی خارجی است، به داروخانه‌های شهر مراجعه کنم. رایگان شدن زایمان طبیعی هم بخشی از بسته حمایتی طرح تحول نظا‌م سلامت بود که از 15اردیبهشت اجرا شد گرچه این بخش از طرح خانواده‌ها به‌ویژه قشر آسیب پذیر جامعه را خرسند کرد اما مشاهدات میدانی و گفت‌وگوی خبرنگار همشهری در این‌باره حاکی از آن است که تمام بیمارستان‌ها آمادگی حجم زیادی از مادران متقاضی زایمان ندارند چرا که به قول وزیر بهداشت به‌دلیل آنکه بیش از 54درصد زایمان‌ها در کشور به روش سزارین انجام شده است و بسیاری از بخش‌های زایمان به‌دلیل افزایش سزارین تعطیل شدند و بخش‌های زایمان در برخی از بیمارستان‌ها نیاز به بازسازی و نوسازی دارند.

اما دکتر قاسمعلی خراسانی، رئیس مجتمع بیمارستانی امام خمینی (ره) در گفت‌وگو با همشهری از رضایت مردم گفت و اینکه در حال حاضر روزانه به‌طور متوسط برای این طرح (فرانشیز 10درصد) 100میلیون تومان توسط مجتمع بیمارستانی امام خمینی(ره) هزینه می‌شود که پیش از این توسط مردم پرداخت می‌شد و با توجه به اینکه اقلام پزشکی مصرفی به این مبالغ اضافه می‌شود، انتظار می‌رود این میزان به‌تدریج افزایش یابد، در این مجتمع، هیچ بیمار بستری به خارج از بیمارستان برای تهیه اقلام مصرفی، آزمایشگاهی و دارویی ارجاع نمی‌شود.

کد خبر
260475

