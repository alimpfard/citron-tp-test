
به گزارش هلث‌دی‌نیوز در جریان یک تجربه، به گروهی از افراد سه ساعت پس از خوردن یک ناهار استاندارد مجموعه‌ای از غذاهای سرپایی ارائه شد و به آن‌ها گفته شد که هر چقدر که می‌خواهند از این غذاهای سبک بخورند.

در یکی از بعدازظهرها از شرکت‌کنندگان همچنین خواسته شده بود که در دوره زمانی میان زمان ناهار و زمان میان‌غذا هر ساعت برای 15 دقیقه آدامس بدون قند بجوند. در یک بعدازظهر دیگر، افراد در این زمان آدامس نمی‌جویدند.

 پژوهشگران دریافتند که افرادی که در فاصله زمان میان مصرف این دو زمان غذاخوردن آدامس جویده بودند، در مقایسه با آنهایی که آدامس نجویده بودند، غذای سرپایی کمتری خوردند و 40 کالری سوزاندند.

افرادی که در این تجربه شرکت کرده بودند - 115 مرد و زن 18 تا 54 ساله که همگی پیش از آن مرتبا آدامس می‌جویدند- گفتند که بعد از جویدن آدامس آنقدر احساس گرسنگی نمی‌کردند و تمایلی به غذاهای شیرین نداشتند. آنها همچنین گزارش کردند که در طول بعدازظهر انرژی کافی داشته‌اند و نسبت به بعدازظهری که آدامس نمی‌جویدند، کمتر در زمان میان‌غذای بعدازظهر احساس خواب‌آلودگی می‌کردند.

 نتایج  این بررسی در 19 آوریل (30 فروردین) در کنفرانس "زیست‌شناسی تجربی 2009" در نیواورلئانز آمریکا اعلام شد.

پائولا جی گیسلمن، رئیس بخش بهداشت زنان و رفتار تغذیه‌ و ترک سیگار در مرکز پژوهش زیستی‌-پزشکی پنینگتون و سرپرست این تحقیق در یک اعلامیه خبری در این کنفرانس گفت: "در مجموع پژوهش‌ بیانگر آن است که جویدن آدامس بالقوه می‌تواند نقشی در کنترل اشتها، کاهش تمایل به غذاهای سرپایی و کنترل وزن داشته باشد. حتی تغییرات کوچک در کالری می‌تواند اثری در درازمدت در وزن  ایجاد کند. و این پژوهش از نقش جویدن آدامس به عنوان ابزاری ساده و عملی برای کنترل مصرف و میل به غذاهای سرپایی به خصوص غذاهای شیرین، حمایت می‌کند."

 هزینه این بررسی را انستیتو علمی Wrigley تامین کرده است که بخشی از شرکتی است که آدامس تولید می‌کند.

کد خبر
79523

