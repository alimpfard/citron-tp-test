
براساس گزارش ديسكاوري،‌ در اين گزارش جديد افزايش دفعات وقوع حوادث طبيعي از قبيل موج گرما، سيل، خشكسالي و توفان به اضافه تغييرات جزئي در افزايش دماي هوا مقصران اصلي بيماري‌هايي از قبيل آسم، آلرژي‌‌هاي فصلي و تغيير الگوي بيماري‌هاي عفوني معرفي شده‌اند.

به گفته هيو مونتگمري مدير دانشگاه كالج لندن و قائم‌مقام كميسيون لنست، تغييرات آب و هوايي به يك وضعيت اضطراري پزشكي تبديل شده‌ و با كمك از تكنولوژي‌هاي موجود كنوني به واكنشي اضطراري نياز دارد. 

از اولين سالي كه گزارش لنست منتشر شد، يعني از حدود 6 سال پيش، تغييرات بسيار اندكي در اين شرايط بحراني ايجاد شده‌است. آژانس محافظت از محيط زيست آمريكا نيز در گزارش خود سلامت بشر را يكي از كليدي‌ترين بخش‌هايي اعلام كرد كه تحت تاثير تغييرات جوي قرار دارد.

نكته مشترك اين دو گزارش تاكيد بر اين نكته بود كه شرايط بحراني كنوني مي‌تواند فرصتي براي بهبود وضعيت سلامت و قدرت‌بخشيدن به سيستم سلامت عمومي و بهداشت جهاني باشد. سيستم درمان و بهداشت شهر نيواورلئان پس از وقوع توفان كاترينا بهبود قابل توجهي يافته و شبكه‌اي از 95 كلينيك محلي خيريه در اين شهر راه‌اندازي شد، رويدادي كه مي‌تواند براي تبديل كردن اين بحران به فرصتي براي بهبود وضعيت سلامت جهاني مثالي مناسب باشد.

جامعه پزشكي نيز براي اولين‌بار نسبت به خطرات تغييرات اقليمي براي سلامت عمومي توجه نشان داده‌اند و 61 درصد از انجمن ملي پزشكي آمريكا در سال 2014 تاييد كردند كه تغييرات آب و هوايي بر وضعيت بيماران اثرگذارند. كشور آمريكا از سال 2002 تا 2009 نزديك به 14 ميليارد دلار را صرف هزينه‌هاي مرتبط با پزشكي و سلامت ناشي از 6 رويداد طبيعي آب و هوايي كرده‌است.

گزارش كميسيون لنست از دولت‌ها درخواست كرده به منظور مهار اين بحران ميزان نظارت بر سلامت را  افزايش دهند، استفاده از سوخت‌هاي فسيلي را كاهش داده و منابع انرژي تجديد‌پذير را توسعه بخشند.

کد خبر
298915

