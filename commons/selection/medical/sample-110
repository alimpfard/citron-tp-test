
اول شهریور، روز بزرگداشت حکیم ابوعلی سینا و روز پزشک است.دکتر علیرضا زالی، رئیس منتخب
سازمان نظام پزشکی کشور
در آستانه روز پزشک به همشهری گفت: تکریم روز پزشک، تکریم تسکین دهندگان آلام انسان‌ها و صاحبان دست‌های شفابخشی است که ملاطفت و انسانیت را در عرصه حرفه‌ای خود تجربه می‌کنند.

او افزود: خوشبختانه در سال‌های اخیر، جامعه بزرگ پزشکی کشور علاوه بر وظایف مقدس و خطیر شغلی خود دارای نقش‌ها و کارکردهای متعدد اجتماعی و فرهنگی بسیار مهم بوده است.رئیس منتخب سازمان نظام پزشکی کشور اظهار داشت: در آموزه‌های بومی کشور ما، اطلاق عنوان حکیم به جامعه پزشکی ناشی از نگاه ارزنده ملی است و عملکرد فداکارانه جامعه پزشکی در شرایط سخت دوران مقدس، شاهد متقنی براین ادعاست.

دکتر زالی افزود: اگرچه همه روزها به جامعه پزشکی تعلق دارد، ‌شأن نامگذاری این روز در تقویم ملی ما به‌واسطه آن بوده است که به‌صورت نمادین در روزی خاص توجه ویژه‌ای به این قشر فرهیخته صورت گیرد.او افزود: التزام و تعهد به ارتقای سلامت از دیرباز رسالت طبیبان تلقی شده است. به مفهوم دیگر، بزرگداشت پزشکان تأکیدی بر گرامیداشت امر مهم سلامت در جامعه است. رئیس منتخب سازمان نظام پزشکی کشور گفت:

روز پزشک، روز تجدیدعهد جامعه پزشکی با مفاهیم مترقی سلامت است چنانچه حکمت بالای این حکیم بزرگوار گویای نگرش جامع او به مفهوم سلامت بوده است و تقدم آموزه‌های نظری و بهره جستن از مفاهیم سلامت معنوی و اجتماعی از نکات برجسته نگرش سینایی بوده است. دکتر زالی افزود: اعتماد فراوان جامعه ما به پزشکان که همواره برنقش آنها در حفظ و ارتقای سلامت جامعه تأکید شده است نشانگر وجود سرمایه اجتماعی قوی و بی‌بدیل برای این قشر فرهیخته است.

رئیس منتخب سازمان نظام پزشکی کشور اظهارداشت: به‌رغم جایگاه ویژه پزشکان در جامعه، در سال‌های اخیر، جامعه پزشکی از برخی بی‌مهری‌ها و غفلت‌های فراوان رنج برده است. نگاه یکجانبه‌گرایی مبتنی بر دیالوگ جبرآمیز با جامعه پزشکی که در سال‌های اخیر شدت گرفته است نشان از آن دارد که باید به‌معنای واقعی با زبانی مبتنی بر کرامت و تعامل سازنده با این قشر خدوم و زحمتکش صحبت کرد.

حجم مشکلات فراوان معیشتی، رفاهی و اقتصادی به‌ویژه در حوزه اشتغال و امنیت شغلی پایدار که عمدتا در رابطه با گروه‌های جوان‌تر جامعه پزشکی و پزشکان عمومی جلب توجه بیشتری می‌کند، مبین نگرانی عمیق جامعه پزشکی از این مشکلات و معضلات است که امیدوارم در دولت جدید، سازوکارهای اجرایی برای حل مشکلات متعدد جامعه پزشکی طراحی و پیگیری شود.  مهدی امیری، معاون اداره کل سلامت شهرداری تهران هم گفت: جامعه پزشکی، به‌دلیل فداکاری‌های خستگی‌ناپذیر‌شان، همواره شایسته تکریم هستند اما درهرحال، اداره کل سلامت شهرداری تهران نیز به مناسبت روز پزشک برنامه‌هایی را به این منظور، طراحی کرده است.

امیری افزود: اهدای شاخه‌های گل به پزشکان در بیمارستان‌ها، مطب‌ها و درمانگاه‌های شهر، تقدیر و تشکر از پزشکان فعال و مشارکت‌جوی کانون‌های پزشکان شهر تهران با حضور شهرداران مناطق 22گانه
شهرداری تهران
، برگزاری کلاس‌ها و دوره‌های آموزشی در خانه‌های سلامت با مشارکت اعضای کانون‌های پزشکان ازجمله برنامه‌های طراحی شده اداره کل سلامت شهرداری تهران به مناسبت روز پزشک است.

معاون اداره کل سلامت شهرداری تهران از استقرار تیم‌های پزشکی و ویزیت رایگان بیماران هم خبر داد و گفت: در روز چهارشنبه 30مرداد‌ماه تیم‌های 5نفره، شامل یک متخصص، 2پزشک عمومی، یک کارشناس تغذیه و یک روانشناس در سراهای محلات نواحی مختلف شهرداری تهران مستقر می‌شوند.  او افزود: به همت معاونت امور اجتماعی شهرداری منطقه یک نیز مراسم جشنی به مناسبت روز پزشک در روز شنبه و در موزه‌دار آباد برگزار می‌شود و در این مراسم از پزشکان فعال که با شهرداری همکاری داشتند، تقدیر می‌شود.امیری همچنین از استقرار 2پایگاه خدمات سلامت در محل نمازجمعه تهران هم خبر داد و افزود: در روز جمعه از ساعت 11 تا 13، 2پایگاه سلامت با حضور یک پزشک و یک پرستار به مردم خدمات رایگان ارائه می‌دهند.

کد خبر
227889

