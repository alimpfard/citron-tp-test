
دکتر محمد اسماعیل مطلق در گفت و گو با خبرنگار اجتماعی ایرنا افزود: در حال حاضر حدود هشت هزار پزشک و ماما در روستاهای سراسر کشور به عنوان پزشک خانواده مستقر شده‌اند و خدمات درمانی به بیماران ارایه می‌دهند.

وی با بیان اینکه برنامه پزشک خانواده، بهترین استراتژی اجرای برنامه بیمه روستایی در قالب نظام ارجاع است، اظهار داشت: در این برنامه، پزشک عمومی و تیم وی مسوولیت کامل سلامت افراد و خانوارهای تحت پوشش خود را بعهده داشته و پس از ارجاع فرد به سطوح تخصصی، مسوولیت پیگیری سرنوشت وی را نیز بعهده دارد.

مطلق تصریح کرد: این برنامه وجود بسته خدمات بهداشتی و درمانی سرپایی در سطح پزشک خانواده برای بررسی کیفیت و کمیت عملکرد خدمات را فراهم می‌کند.

این مقام مسوول در وزارت بهداشت گفت: در حال حاضر در جمعیت روستایی برای دو تا چهار هزار نفر یک تیم پزشک خانواده وجود دارد که این سیستم از سال‌ آینده در شهرهای 20 تا 50هزار جمعیت نیز اجرا می‌شود.

وی، برنامه پزشک خانواده را از اهداف برنامه توسعه چهارم ذکر کرد و افزود: از زمان اجرای برنامه پزشک خانواده در روستاها رضایتمندی مردم از خدمات بهداشتی و درمانی افزایش یافته و بار مراجعات روستاییان با توجه به مسافت‌های جاده‌ای به شهرها را کاهش داده است.

مطلق خاطرنشان کرد: اجرای این برنامه نیز باعث رضایتمندی مردم در شهرها نیز می‌شود.

کد خبر
76735

