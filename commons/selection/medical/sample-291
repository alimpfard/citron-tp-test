
حسینعلی شهریاری کمبود برخی از واکسن‌های مورد نیاز مردم، کمبود و یا نبود برخی از داروها، بروز برخی از بیماری‌ها در کشور، اجرا نشدن برنامه پزشک خانواده و نظام ارجاع، افزایش هزینه‌های درمان بیماران، وضعیت بیمارستان‌های بدون پول، افت کیفیت خدمات بیمارستانی، چالش جدی برنامه‌های طب پیشگیری، اجرانشدن برنامه‌های سلامت درکشور و برخی دیگر از مشکلات نظام سلامت در کشور را به‌دلیل سوءمدیریت دولتمردان و نداشتن دید سلامت نگر در بین مسئولان ذکر کرد.

دکتر شهریاری در این برنامه گفت: بیماران
سرطان
ی مشکلات جدی دارند، به خدا قسم با ما تماس می‌گیرند و نفرین می‌کنند، می‌گویند شما مگر نمایندگان ما نیستید، چرا به مشکلات ما رسیدگی نمی‌کنید، چرا داروهای مورد نیاز ما را فراهم نمی‌کنید، ما بارها این مسائل را به دولتمردان گفته‌ایم.  او افزود: هزینه یک دوره درمان بیماران سرطانی با هرسپتین با قیمت دلار پارسال 50 تا 60 میلیون تومان بود اما حالا همین دوره درمان 200میلیون تومان تمام می‌شود، چند درصد مردم توان پرداخت چنین هزینه‌ای را دارند، اصلاً چند درصد مردم توان پرداخت 50 میلیون تومان یا حتی 20میلیون تومان را برای دارو دارند.

اما دیگر کارشناسان نظام سلامت هم از مشکلات موجود نظام سلامت و دلایل آن می‌گویند؛ دکتر محمد مهدی گویا رئیس مرکز مدیریت بیماری‌های واگیر دار وزارت بهداشت، درمان و آموزش پزشکی به همشهری گفت: به اعتقاد من یکسری از مشکلات نظام سلامت برمی‌گردد به بحث تحریم‌ها که نمی‌توان تأثیر آن را بر نظام سلامت نادیده گرفت. باید قبول کنیم که تحریم‌ها تأثیر خود را بر نظام سلامت در عرصه‌های مختلف گذاشته است. اما بخش دیگری از مشکلات نظام سلامت، بحث تأمین بودجه‌های نظام سلامت است. در حال حاضر بودجه‌های نظام سلامت به‌طور تمام و کمال تخصیص نمی‌یابد که این خود یک معضل جدی است. بودجه‌های موجود کفاف تقاضاهای موجود را نمی‌دهد البته معتقد هستم که در این زمینه زیاده‌خواهی هم نباید کرد.

او افزود: برنامه پزشک خانواده یکی از ستون‌های نظام سلامت است چرا که این برنامه می‌تواند بسیاری از مشکلات موجود را برطرف کند. به همین دلیل معتقد هستم که نباید اصل پزشک خانواده زیر سؤال برود بلکه همه باید از آن حمایت کنند و درصدد برطرف‌کردن اشکالات این برنامه باشند. البته اشکالات را نیز نباید بزرگنمایی کرد.  او گفت: موفق‌ترین کشورها در نظام سلامت کشورهایی هستند که این برنامه را با طمانینه و برنامه‌ریزی مطلوب اجرا کرده‌اند. کشورهای موفق در زمینه سلامت 50سال است که این برنامه را اجرا کرده‌اند ما نیز باید از تجربه سایر کشورها در این زمینه بهره ببریم.

دکتر گویا اظهار داشت: معتقد هستم که هیچ عاملی به اندازه برنامه پزشک خانواده نمی‌تواند به بهبود وضعیت نظام سلامت در کشور کمک کند و اجرای آن بستگی به میزان بودجه‌ای دارد که به آن اختصاص داده می‌شود. برنامه پزشک خانواده باید بتواند در ابتدای امر با بودجه مناسب نیازهای حداقلی مردم را برآورده کند و البته معتقد هستم که نظام ارجاع هم کاملا باید در برنامه پزشک خانواده تثبیت شود. دکتر گویا خاطرنشان کرد: به‌نظر می‌رسد که نظام سلامت برای برون‌رفت از مشکلات موجود بیش از هر زمان دیگر نیاز به استفاده از نظرات و تجارب صاحب‌نظرانی دارد که سال‌ها در این حوزه کار کرده‌اند و به‌نظر من دولت آینده برای برطرف کردن مشکلات سلامت، باید مشکلات این حوزه را در گروه‌های کارشناسی قوی و صاحب‌نظر به بحث و تبادل نظر گذاشته و برای برطرف کردن آنها چاره جویی کارشناسانه کند.

دکتر مسعود پزشکیان، عضو کمیسیون بهداشت و درمان
مجلس شورای اسلامی
هم در این زمینه به همشهری گفت: به اعتقاد من، مشکل نظام سلامت در ایران این است که دولت قانون را اجرا نکرد. او افزود: با توجه به اتمام مسئولیت دولت کنونی، دولت آینده برای برون رفت از مشکلات موجود نظام سلامت باید سعی کند که خلاف قانون عمل نکند.نماینده مجلس شورای اسلامی در زمینه مشکلات دسترسی دارو برای بیماران نیز گفت: اگر دولت 6هزار میلیارد تومان را اختصاص می‌داد بالاخره با همین میزان اعتبار نیز می‌شد دارو خرید و وارد کشور کرد ولی وقتی دولت پول و ارزی نمی‌دهد و نمی‌خواهد قانون را رعایت کند، نتیجه آن می‌شود که هست.

دکتر پزشکیان گفت: اعضای کمیسیون بهداشت و درمان مجلس شورای اسلامی بارها و بارها در رسانه‌ها درباره مشکلات مردم در زمینه سلامت‌شان صحبت کردند، انتقاد کردند، اعتراض کردند و اعلام کردند که دولت قانون را اجرا نمی‌کند و حتی به قوه قضاییه هم ارجاع داده‌ایم که دولت قانون را اجرا نمی‌کند حال این قوه قضاییه است که دلیل اجرا نشدن قانون را باید از دولت بخواهد. نماینده مجلس شورای اسلامی اجرایی نشدن برنامه پزشک خانواده و نظام ارجاع را از عمده‌ترین مشکلات نظام سلامت در ایران ذکر کرد و گفت: در حال حاضر یک بیمار برای درمان دردش به چندین پزشک مراجعه می‌کند و درنهایت هم با صرف هزینه‌های بسیار درمان مشخص نمی‌شود که دردش چیست؟ و این درحالی است که اجرایی شدن برنامه پزشک خانواده و نظام ارجاع می‌تواند بسیاری از مشکلات موجود را حل کند.

کد خبر
224821

