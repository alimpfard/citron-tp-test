
به گزارش ایرنا، دکتر محمدرضا صفری نژاد گفت:سرطان مثانه بیشتر در میان مردان سنین بالا شایع است به طوری که از هر 10 نفر مرد مبتلا به سرطان مثانه، 9 نفر آنها بالای 55 سال سن دارند.

وی خاطرنشان کرد که براساس آمار جهانی
سرطان
مثانه چهارمین سرطان شایع در میان مردان است و دراین میان سفید پوستان دو برابر سیاه پوستان به سرطان مثانه مبتلا می‌شوند . این در حالی است که سرطان پروستات در سیاه پوست‌ها شایع تر است.

این متخصص کلیه و مجاری ادراری یادآور شد: مثانه یک عضو عضلانی تو خالی و بالون مانند است که در داخل لگن قرار دارد و ادرار در آن ذخیره می‌شود.

صفری نژاد گفت: براساس نتایج تحقیقات، فاکتورهای خطر ساز برای بروز سرطان مثانه عوامل مختلفی هستند که از آن جمله می‌توان به کشیدن سیگار به عنوان بزرگ‌ترین فاکتور خطراشاره کرد. همچنین قرار گرفتن در معرض مواد شیمیایی، عفونت مکرر مثانه و کلیه از دیگر عوامل خطرساز هستند.

وی افزود: مهمترین علامت سرطان مثانه، ادرار خونی است. وجود
خون
به هرمیزان در ادرار مهم است و این موضوع باید از سوی خود فرد و یا از سوی آزمایشگاه گزارش شود.

متخصص کلیه و مجاری ادراری خاطر نشان کرد : ادرار خونی ناشی از سرطان مثانه بدون درد است و بیمار به صورت ناگهانی در ادرار خود خون می‌بیند و یا لخته خون دفع می‌کند. البته باید در نظر داشت که وجود خون در ادرار دلایل بسیار زیادی دارد که از آن جمله می‌توان به عفونت ادراری، سنگ ادراری و التهاب مثانه اشاره کرد.

صفری نژاد در مورد روش‌های درمان سرطان مثانه خاطرنشان کرد: درمان سرطان مثانه بستگی به وسعت بیماری دارد و اگر بیماری در مراحل ابتدایی تشخیص داده شود درمان بهترانجام می‌شود . در حدود 70 درصد سرطان‌های مثانه، سال‌های زیادی بیمار با شرایط مناسبی زندگی می‌کند و در 30 درصد موارد سرطان به سرعت پیشرفت می‌کند.

به گفته وی سن بیمار در انتخاب نوع درمان سرطان مثانه تاثیر دارد و در بسیاری از موارد می‌توان با یک جراحی، توده سرطانی را برداشت.

کد خبر
174463

