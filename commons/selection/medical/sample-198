
براساس گزارش CNet، تنها در آمريكا بيش از 121 هزار نفر در ليست انتظار دريافت عضو قرار دارند و ميانگين تعداد مرگ و مير ناشي از كمبود عضو قابل پيوند روزانه 22 نفر است.

اكنون فناوري خارق‌العاده‌اي توانسته قابليت خود را براي زنده نگه‌داشتن بيماران قلبي تا زمان پيدا شدن عضو مورد نياز به اثبات برساند.استن لاركين 25 ساله به تازگي و پس از سپري كردن 17 ماه از زندگي خود بدون داشتن قلب، و با كمك يك قلب مصنوعي خارج از بدن، تحت جراحي پيوند قلب قرار گرفته‌است.

استن و برادر بزرگترش به بيماري كاديوميوپاتي خانوادگي مبتلا بودند، بيماري كه به تدريج باعث از كار افتادن قلب مي‌شود. در دسامبر سال 2014 قلب بيمار لاركين از بدنش خارج شد و وي به اولين بيمار در ميشيگان تبديل شد كه به قلب مصنوعي خارج از بدن SynCardia مجهز مي‌شد، دستگاهي 6 كيلوگرمي كه از هواي فشرده براي شبيه سازي عملكرد قلب و پمپ كردن خون درون رگ‌هاي بدن استفاده مي‌كند.


به اين‌شكل استن لاركين بدون اينكه قلبي در سينه‌ داشته‌باشد، با كمك كوله‌پشتي كه همه جا به دنبالش بود بيش از 17 ماه به زندگي‌اش ادامه داد. 
اين دستگاه براي زماني طراحي و ساخته شده‌است كه قلب بيمار به كل از كار مي‌افتد، زماني كه دستگاه‌هاي ويژه اختلال‌هاي جزئي قلب كارايي ندارند. بيمار بايد اين دستگاه را به شكل يك كيف كوله پشتي همه‌جا به همراه داشته‌باشد.

برادر استن نيز از قلب كاملا مصنوعي استفاده مي‌كرد،‌اما او پس از لاركين اين قلب را دريافت كرد و در سال 2015 تحت جراحي پيوند قرار گرفت. لاركين در ماه مي 2016 قلب جديدش را دريافت كرد و اكنون سلامتي‌اش را به دست آورده‌است.

کد خبر
336395

