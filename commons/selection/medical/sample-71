
به گزارش لایو ساینس یک بررسی که بر مبنای نتایج کالبدشکافی در مریلند آمریکا، نشان می‌دهد که تقریبا حدود یک سوم از افرادی که در یک دوره شش ساله در مریلند به علت
کتواسیدوز دیابتی
، عارضه‌ای شدید ناشی از کمبود انسولین، فوت کرده‌اند، سابقه شناخته‌شده‌ای از
دیابت
نداشته‌اند.

سرپرست این پژوهش، دکتر ذبیح الله علی می‌گوید با اینکه پژوهشگران نتوانستند به دقت معین کنند این افراد  دیابت نوع یک یا دیابت نوع  2 داشته‌اند، میزان بالای قند خون در این افراد بیانگر احتمال ابتلای آنان به دیابت نوع یک است.

به گفته پژوهشگران این یافته‌ها بیانگر نیاز به معاینه جسمی منظم است که شامل اندازه‌گیری قند خون می‌شود، به خصوص اگر نشانه‌های هشداردهنده دیابت وجود داشته باشد.

کتواسیدوز دیابتی یک عارضه دیابت است که  هنگامی سلول‌های بدن نمی‌توانند گلوکز کافی برای تامین انرژی را به دست آورد، بنابراین در عوض به سوزاندن چربی روی می‌‌‌آورند.(بدن برای برداشت قند از جریان خون نیاز به انسولین دارد؛ در افراد مبتلا به دیابت نوع یک، یا در بدن انسولین تولید نمی‌شود یا مقدار آن بسیار کم است).

تجزیه چربی برای تولید انرژی به تولید مولکول‌هایی به نام کتون‌ها می‌انجامد، که اسیدی هستند و ممکن است در خون تجمع پیدا کنند. اگر میزان کتون‌ها در خون بیش از حد افزایش یابد، ممکن است بدن را مسموم کنند، و باعث عدم تعادل شیمیایی شوند که به اغما یا مرگ بینجامد.

در این بررسی دکتر علی و همکارانش 20406 مورد کالبدشکافی را بررس کردند، و 107 نفر را یافتند که به علت کتواسیدوز دیابتی فوت کرده بودند، گرچه تنها از داده‌های 92 نفر برای این بازبینی استفاده کردند.

در میان این 92 نفر، در 60 نفر از پیش تشخیص دیابت داده شده بود، در حالیکه 32 نفر چنین تشخیصی نداشتند.

تقریبا نیمی از افرادی که بدون سابقه دیابت مرده بودند، در دهه 40 زندگی‌شان بودند. این پژوهشگران همچنین دریافتند که 84 درصد این موارد مرد و 53 درصد آنان آفریقایی‌تبار بودند.

بزرگسالان و دیابت نوع یک 

دیابت نوع یک را برای مدت‌ها "دیابت نوجوانی" می‌نامیدند، زیرا معمولا افراد مبتلا به این بیماری در سنین کودکی تشخیص داده می‌شدند.

اما اکنون به گفته دکتر مارک سگال، متخصص بیماری‌‌های کلیه در دانشگاه فلوریدا که در این تحقیق شرکت نداشت، "پزشکان بیشتر متوجه امکان تشخیص دیابت نوع یک در جمعیت بزرگسال شده‌آند."

"به هر حال مشاهده اینکه شمار بیشتری از بزرگسالان دچار دیابت نوع یک تشخیص داده می‌‌شوند، پدیده نسبتا جدیدی است."

این پژوهشگران می‌گویند افراد باید به نشانه‌های هشداردهنده‌ای که  به دیابت اشاره دارد، مانند نیاز به ادرار کردن مکرر، تشنگی مداوم، تهوع و استفراغ توجه داشته باشند.

به گفته این پژوهشگران افرادی که به تازگی در آنان تشخیص دیابت نوع یک داده شده است، ممکن است یک "دوره ماه عسل" را بگذرانند، که در طی آن با اینکه نمی‌توانند انسولین بسازند، حال خوبی داشته باشند، اما این دوره طولانی نخواهد بود.هنگامی که این دوره به پایان برسد، این افراد به سرعت دچار مشکل می‌شوند.

به گفته این پژوهشگران افراد سالم باید یکی دو بار قند خون‌شان را اندازه بگیرند؛ و اگر نشانه‌های دیابت در آنان بروز کرد، فورا به پزشک مراجعه کنند.

کد خبر
183785

