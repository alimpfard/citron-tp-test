

مجله قند


به نوشته لایوساینس انجمن قلب آمریکا (AHA)، هیئتی از کارشناسان بهداشت و تغذیه، در نخستین توصیه از سه توصیه جدیدشان که در ژورنال Circulation منتشر شده است، پیشنهاد کرده‌اند که کودکان و نوجوانان ۲ تا ۱۸ ساله بیش از ۶ قاشق چای‌خوری (۳۰ میلی‌لیتر) شکر افزوده در روز مصرف نکنند.

این مقدار شکر معادل ۱۰۰
کالری
یا ۲۵ گرم شکر است.

قند یا شکر افزوده به هر شیرین‌کننده دارای کالری مانند شکر سفره، شربت ذرت پر فروکتوز، عسل و ملاس اطلاق می‌شود که به‌عنوان یک جزء در فراوری و تهیه غذاها و نوشابه‌ها به کار می‌رود. قند افزوده همچنین ممکن است شامل هر قندی باشد که شخص به غذا یا نوشیدنی‌اش در هنگام صرف غذا اضافه می‌کند.

دکتر میریم ووسِ، رئیس این کمیته که این بیانیه علمی را نوشته است و استادیار بیماری‌های کودکان در دانشکده پزشکی دانشگاه اموری در آتلانتا است، گفت: «در رژیم غذایی کودکان جایی برای قندهای افزوده وجود ندارد، زیرا آنان به کالری‌های به‌دست‌آمده از سبزی‌ها، میوه‌ها، منابع پروتئینی، غلات کامل و لبنیات برای رشد سالم نیاز دارند.»

البته به گفته او، قندهای افزوده می‌تواند در مقدارهای کوچک برای بهبود مزه غذاهایی که سالم و غنی از مواد مغذی هستند- مانند غلات آماده صبحانه سبوس‌دار، شیر یا ماست طعم دار- به کار رود تا این غذاها را برای کودکان مطبوع‌تر کند.

اما ووس می‌گوید مقدار زیادی قند افزوده در نوشیدنی‌های شیرین، شیرینی‌ها، کیک‌ها و آب‌نبات‌ها و غذاهایی با ارزش تغذیه‌ای کم یا بدون ارزش تغذیه‌ای وجود دارد.

داده‌های اخیر به‌دست‌آمده از تحقیق ملی بهداشت و تغذیه درباره رژیم غذایی کودکان آمریکایی نشان می‌دهد که کودکان ۲ تا ۱۸ ساله به‌طورمعمول دو تا سه برابر بیشتر از مقدار توصیه‌شده مصرف روزانه قند در راهنمای جدید یعنی حدود ۱۳ گرم قند افزوده در روز در کودکان کم‌سن و تا حدود ۲۲ گرم در روز در نوجوانان مصرف می‌کنند.

به‌علاوه، حتی این تخمین ممکن است در حد پایینی باشد، زیرا شرکت‌کنندگان در نظرخواهی‌های رژیم غذایی معمولاً مصرف واقعی‌شان را کمتر از حد واقعی گزارش می‌کند.

به گفته ووس، این برای اولین بار است که انجمن قلب آمریکا مجموعه توصیه‌ها خود برای کودکان را درباره قندهای افزوده منتشر می‌کند؛ اما قبلاً دولت فدرال در راهنمای رژیم غذایی ۲۰۱۵ برای آمریکاییان توصیه کرده بود که کودکان بیشتر از ۱۰ درصد کالری روزانه‌شان را از قند افزوده به دست نیاورند.

اما ووس می‌گوید تخمین زدن ۱۰ درصد کالری‌های روزانه ممکن است برای اغلب والدین مشکل باشد، زیرا آنان نمی‌دانند کودکانشان چند کالری در روز می‌خورند. به گفته او برای ساده کردن کار برای والدین در گزارش جدید یک هدف منفرد ۱۰۰ کالری در روز از قند افزوده تعیین‌شده است که برای دریافتن موضوع برای والدین ساده است و برای همه کودکان در طیف سنی ۲ تا ۱۸ سال سالم است.

این هیئت کارشناسی برای رسیدن به این نتایج به بازبینی شواهد علمی درباره قندهای افزوده و سلامت قلبی در کودکان پرداخت. این کارشناسان به بررسی این موضوع پرداختند که چگونه قند افزوده در رژیم غذایی بر خطر دچار شدن کودکان یا نوجوان به چاقی،
فشارخون بالا
،
دیابت
و میزان‌های غیرطبیعی
کلسترول
و تری‌گلیسرید می‌افزاید.

توصیه دوم در گزارش علمی انجمن قلب آمریکا این است که در کودکان زیر ۲ سال هیچ قندی به رژیم غذایی اضافه نشود. این کارشناسان می‌گویند وارد کردن قندهای اضافه به رژیم غذایی نوزادان و نوپایان ممکن است باعث ایجاد ترجیح نسبت به مواد شیرین از همان سال‌های ابتدایی زندگی شود.

سومین توصیه انجمن قلب آمریکا خواستار آن می‌شود که مقدار مصرف نوشابه‌های شیرین شده با قند به‌وسیله کودکان و نوجوانان در حد ۲۴۰ میلی‌لیتر یا سی‌سی در هفته محدود شود. نوشابه‌های شیرین شده با قند شامل نوشابه‌های گازدار، نوشابه‌های ورزشی و انرژی‌زا، چای‌های شیرین شده و نوشیدنی‌های با طعم میوه است که به‌طور صد در صد از آب‌میوه ساخته نشده‌اند.

این گزارش دستورالعملی درباره مصرف شیرین‌کننده‌های بدون کالری مانند سوکرالوز و آسپارتام ارائه نکرده است، زیرا شمار بررسی‌ها با کیفیت بالا درباره سودمندی‌ها یا خطرات بهداشتی این شیرین‌کننده‌ها در کودکان اندک بود.

کد خبر
344326

