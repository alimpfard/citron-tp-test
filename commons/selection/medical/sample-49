
دکتر محمدرضا مسجدی در گفت وگو با ایسنا، با طرح این سوال از مردم که " آیا در حال حاضر مبارزه با دخانیات در کشور محسوس است؟" به انتقاد از نحوه اجرای "قانون جامع کنترل و مبارزه ملی با دخانیات" پرداخت و عنوان کرد: ایران عملکرد ضعیفی در زمینه مبارزه با دخانیات داشته و قوانین و آیین نامه‌های موجود به طور کامل اجرا نمی‌شوند، در این شرایط با وجود آن که حدود 85 درصد از مردم ایران سیگار نمی‌کشند، اما مستقیما در معرض دودها و مضرات آن قرار دارند.


چطور سیگار را ترک کنیم؟


وی ادامه داد: سال گذشته در یک نظرسنجی از مردم مشخص شد کمتر از دو درصد آنها از وجود قانونی تحت عنوان "قانون جامع کنترل و مبارزه ملی با دخانیات" آگاه بوده‌اند. زیرا طی شش سالی که از تصویب این قانون می‌گذرد، هیچگونه اطلاع رسانی در خصوص آن انجام نشده است و دستگاه‌های اجرایی در خصوص تحقق بندهای مربوط به این قانون ضعیف و کند عمل کرده‌اند.

دبیر جمعیت مبارزه با استعمال دخانیات ضمن اعلام این خبر که سن مصرف دخانیات از 14 سال به 10 سال رسیده است، اظهار کرد: مصرف دخانیات بویژه در نوجوانان و جوانان که دانشجو هستند و یا در مقطع دبیرستان تحصیل می‌کنند افزایش یافته است.

وی ضمن هشدار نسبت به افزایش 10 درصدی مصرف قلیان در دختران اظهار کرد: این آمارها تکان دهنده هستند. چندی پیش شهرداری تهران نیز آماری را از سطح مناطق خود استخراج کرد که نشان دهنده کاهش سن مصرف دخانیات در تهران است و در این میان زنان و دختران بیش از هر چیز هدف قرار گرفته‌اند.

ورود بدون محدودیت 320 میلیون دلار سیگار امریکایی به کشور!

مسجدی در ادامه با اشاره به اینکه چهار کمپانی بزرگ دنیا هدایت گر تولید و توزیع سیگار در جهان هستند، اظهار کرد: در حال حاضر بر اساس قوانین وضع شده اگر شرکتی بالغ بر پنج میلیون دلار مبادله تجاری با ایران داشته باشد مورد تعقیب قرار می‌گیرد و اگر این مبلغ به بیش از 50 میلیون دلار برسد ملزم به پرداخت جریمه خواهد شد اما در حال حاضر یک کمپانی امریکایی بدون هیچ محدودیتی 320 میلیون دلار سیگار وارد ایران کرده است که مبین هدف کشورهای غربی برای ضربه زدن به نظام است.

مصرف سالانه 65 میلیارد نخ سیگار در کشور

دبیر جمعیت مبارزه با استعمال دخانیات با بیان اینکه سالانه 65 میلیارد نخ سیگار در کشور مصرف می‌شود، اظهار کرد: از سوی دیگر 60 درصد مالیاتی که بر دخانیات بسته شده نیز باید به وزارت بهداشت تعلق بگیرد که در حال حاضر اینگونه نیست.

وی در ادامه با اشاره به اینکه بیماریهای غیرواگیر دومین علت مرگ و میر در کشور است، اظهار کرد: همواره بر چند عامل اساسی برای پیشگیری از ابتلا به بیماری های غیرواگیر تاکید می‌شود که تغییر سبک زندگی، مصرف مواد غذایی سالم، ورزش، کنترل وزن و اجتناب از مصرف دخانیات از جمله آنهاست.

مسجدی اضافه کرد: در این میان ترک مصرف سیگار آسانتر به نظر می‌رسد و می‌توان به راحتی برای آن برنامه ریزی کرد.

دبیر جمعیت مبارزه با استعمال دخانیات در پایان بر ضرورت نظارت مجلس بر قوانین مصوب خود از جمله قانون جامع مبارزه با دخانیات تاکید کرد و گفت: برخلاف آن که ستاد مبارزه با دخانیات باید هر شش ماه یکبار تشکیل جلسه دهد، اما طی شش سال گذشته تنها دو بار جلسه داشته است.

کد خبر
210696

