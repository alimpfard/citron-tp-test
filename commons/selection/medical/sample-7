
به گزارش ایرنا به نقل از پایگاه اینترنتی گلوبال ریسرچ،  با گسترش ارتباطات به شیوه بی‌سیم، به‌ویژه اکنون که ارتباطات بی‌سیم با زندگی روزمره ما بسیار عجین شده است،  میادین‌ الکترومغناطیسی (EMF) پیرامون ما را فرا گرفته‌اند. شهرها، به‌ویژه شهرهای بزرگ دائما در یک مه مغناطیسی غوطه‌ور هستند؛ دریایی از میادین الکترومغناطیسی که ما هر روز در آنها شناور هستیم.

میدان الکترومغناطیسی چیست؟

میدان الکترومغناطیسی از میدان الکترومغناطیسی بسامد رادیویی (RF) و میدان الکترومغناطیسی با فرکانس خیلی پایین (ELF) تشکیل شده است.   میدان الکترومغناطیسی با فرکانس خیلی پایین، منابع دست‌ساز (مصنوعی) بسیاری دارد که از جمله آنها می‌توان به خطوط انتقال‌دهنده برق، هواپیماها، جارو برقی، اجاق‌های مایکروِیو،  ریش‌تراش‌ها و سشوار اشاره کرد.  مدارکی وجود دارد که تأثیرات غیرگرمایشی این میادین‌ را نیز بر سلامت انسان‌ها نشان می‌دهد.

ابتلای کودکان به سرطان خون

براساس گزارش مؤسسه تحقیقاتی بیو اینیشیتیو،  خطر ابتلای کودکان و نوجوانان پسر به سرطان خون بر اثر قرارگرفتن در معرض میادین الکترومغناطیسی، دو برابر بیشتر می‌شود.   این مؤسسه همچنین اعلام کرد: قرارگرفتن کودکان مبتلا به سرطان خون در میادین الکترومغناطیسی با بسامد خیلی پایین، در روند بهبود آنها اختلال ایجاد می‌کند و خطر مرگ‌ومیر آنها را ۳۰۰ تا ۴۵۰ درصد افزایش می‌دهد.

ابتلا به آلزایمر

از دیگر عوارض قرارگرفتن در معرض میادین الکترومغناطیسی با بسامد خیلی پایین می‌توان به افزایش خطر ابتلا به بیماری آلزایمر اشاره کرد.   قرار گرفتن در معرض این میادین، سطح پروتئینی به نام «بتا آمیلوئید» را در خون افزایش می‌دهد که یکی از عوامل خطرآفرین در ابتلا به بیماری آلزایمر است.

اختلال در ترشح هورمون ملاتونین در مغز

قرارگرفتن در معرض میادین الکترومغناطیسی باعث اختلال در روند ترشح هورمون ملاتونین از غده صنوبری در مغز می‌شود.   این اختلال احتمالا از اشتباه مغز در شناسایی بسامدهای موجود در میادین الکترومغناطیسی با امواج نور، ناشی می‌شود. ملاتونین یکی از هورمون‌های حیاتی بدن است و به‌عنوان آنتی‌اکسیدانی قوی در بدن عمل می‌کند.  این هورمون در جلوگیری از ابتلا به بیماری آلزایمر، افسردگی،  بیماری‌های قلبی- عروقی،  ناراحتی‌های گوش و بسیاری از سرطان‌ها نقش دارد.

سرطان مغز و اعصاب شنوایی

طبق تحقیقات آژانس بین‌المللی مطالعات سرطان، میادین الکترومغناطیسی در تورم اعصاب شنوایی و ابتلا به تومور مغزی نقش دارند.   عادت استفاده از گوشی‌های بدون سیم برای چند سال، خطر ابتلا به تومور مغزی را تا ۴۷۰ درصد افزایش می‌دهد. همچنین استفاده از گوشی‌های تلفن همراه پس از چند سال خطر ابتلا به تومور مغزی را تا ۲۰۰ درصد افزایش می‌دهد.

راهکارهایی برای کاهش اثر میادین الکترومغناطیسی

استفاده از کابل‌های فیبر نوری در شبکه‌های ارتباطی، استفاده نکردن از ارتباطات بی‌سیم، دور نگه‌داشتن گوشی‌های بی‌سیم و گوشی‌های تلفن همراه از بدن، کاهش مدت زمان مکالمه درصورت ضرورت استفاده از گوشی‌های بی‌سیم و یا گوشی‌های تلفن همراه، استفاده‌نکردن از اجاق‌های مایکروِیو و خودداری از استفاده از رایانه‌های بی‌سیم از نمونه راهکارهای کاهش میزان قرارگرفتن در معرض میادین الکترومغناطیسی هستند.

کد خبر
216212

