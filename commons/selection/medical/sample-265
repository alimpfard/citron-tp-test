
محمد حسین نصر اصفهانی در بازدید اعضای کمیسیون آموزش و تحقیقات
مجلس شورای اسلامی
از پژوهشکده رویان که سه شنبه شب انجام شد افزود: در حال حاضر این پژوهشکده در حال انجام تحقیق بر روی دارویی است که نمونه خارجی آن نزدیک به دو هزار و 500 دلار قیمت دارد و خوشبختانه ما موفق به دستیابی به تولید این دارو شده‌ایم.

وی ادامه داد: وقتی یک سکته اتفاق می افتد با مصرف این دارو دیگر نیازی به بستری شدن نیست و در واقع این دارو لخته خون را باز می‌کند.

به گزارش مهر، در حال حاضر وقتی سکته اتفاق می‌افتد بعد از رفع شدن مشکل بیمار باید بالن بزند که این کار نیز در نهایت مشکلات خود را ایجاد می‌کند و باعث می‌شود بافت‌های اطراف آن بمیرند، اما داروی حاضر به گونه‌ای است که در آمبولانس نیز بیمار می‌تواند از آن استفاده کند و مشکل مرتفع خواهد شد.

این محقق و پژوهشگر تصریح کرد: داروی حاضر یک درجه از داروهای موجود در بازار بالاتر است البته قیمت آن بالاست اما در صورت تولید آن کل هزینه وزارت بهداشت و درمان برای رسیدگی به بیمارانی که دچار سکته شده‌اند پایین خواهد آمد.

نصر اصفهانی تصریح کرد: در حال حاضر این دارو به مرحله تولید آزمایشگاهی رسیده که در شیر حیوانات تولید می‌شود و امید است این دارو به مرحله صنعتی شدن برسد.

تولد بز به روش آی‌وی ام، خبری خوش برای هموفیلی‌ها


رئیس پژوهشکده زیست فناوری
پژوهشگاه رویان
در ادامه سخنان خود اظهار داشت: تا کنون نزدیک به هفت سال است که بر اجرای این پروژه کار شده است.

نصر اصفهانی در بخش دیگری با اشاره به اینکه در زمانی که این مرکز پژوهشی در
اصفهان
فعالیت خود را آغاز کرد با یک خانه اجاره ای فعالیت خود را آغاز کردیم، گفت: خوشبتانه از آن زمان تا کنون فعالیت های قابل توجهی را به انجام رسانیده‌ایم.

وی در بخش دیگری از سخنان خود با اشاره به لزوم حمایت دولت و مجلس از پژوهشگران اظهار داشت: نباید فراموش کرد که فراهم کردن زیرساخت‌های لازم جهت انجام فعالیت‌های پژوهشی به روند این اقدامات کمک شایانی خواهد کرد لذا انتظار می‌رود تا مجلس برای ساخت مراکز پژوهشی اقدامات لازم را به گونه‌ای به عمل آورد تا حداقل آنان در بحث انشعابات هزینه کمتری را پرداخت کنند.

 

کد خبر
194929

