
حسن روحانی
، رئیس‌جمهور، دیروز در همایش بیمه سلامت همگانی با گفتن این جمله از مردم خواست تا همصدا شده و برای رسیدن به توسعه کشور گام بردارند چرا که به اعتقاد رئیس‌جمهور اگر مردم در سلامت مشکل داشته باشند توسعه ایجاد نمی‌شود.

رئیس‌جمهور با اشاره به منفی شدن رشد نظام سلامت در سال‌های اخیر تصریح کرد: امیدواریم در سال 93 با حمایت‌های مردم به یکی از اهداف دولت که مثبت شدن رشد سلامت است، برسیم و در طول 10سال آینده اگر عزم ملی و جهادی وجود داشته باشد ناامید نیستم که بخشی از عقب‌ماندگی‌ها را جبران کرده و به اهداف سند چشم‌انداز دست پیدا کنیم.

روحانی همچنین با بیان اینکه نباید در زندگی مردم به اسم دلسوزی دخالت کنیم، اظهار داشت: بگذاریم مردم راه بهشت را انتخاب کنند، به زور و شلاق نمی‌شود مردم را به بهشت برد. به اسم دلسوزی در زندگی مردم دخالت نکنیم. پیامبر ما هم بشیر و هم نذیر بود؛ ما هم باید چنین باشیم. رئیس دولت تدبیر و امید با بیان اینکه باید آرامش در جامعه تسری یابد، گفت: حد دعواهای سیاسی و رقابت‌ها باید نگه داشته شود. در نظام سلامت باید برای مردم آرامش ایجاد کنیم.

پدرخواندگی 2نوزاد

رئیس‌جمهور هنگام اهدای دفترچه بیمه سلامت به 2 نوزاد بی‌سرپرست پدرخواندگی آنها برعهده گرفت. در همایش بیمه سلامت همگانی به 13نفر از قومیت‌های مختلف کشور دفترچه‌های بیمه سلامت اهدا شد همچنین رئیس‌جمهور دفترچه بیمه سلامت را به 2 کودک کار اهدا کرد.

هیچ تفاوتی بین دفترچه‌ها نیست

دفترچه‌های بیمه سلامت که از دیروز توزیع  آن آغاز شد هیچ تفاوتی با سایر دفترچه‌های بیمه ندارند. به‌گفته‌ حسن قاضی‌زاده‌هاشمی، وزیر بهداشت درمان و آموزش پزشکی، تمامی بیمه‌شدگان می‌توانند با در دست داشتن این دفترچه‌ها از خدمات درمانی استفاده کنند.

وزیر بهداشت اعلام کرده که شهروندان می‌توانند با دریافت این دفترچه‌ها از امروز با دریافت نسخه از سوی پزشکان برای گرفتن دارو بدون هیچ مشکلی به داروخانه‌ها مراجعه کنند. وی گفت: ازنمایندگان مجلس و دیگر مسئولان کشور انتظار داریم که دولت را در اجرای این طرح یاری و کمک کنند. از همه مردم انتظار داریم که این تلاش افتخارآمیز دولت را کم ارزش ندانند چرا که در کمتر جایی از دنیا می‌توان طی مدت یک‌ماه‌ونیم بدون پیش شرطی 3/5 میلیون دفترچه را صادر کرد. وزیر بهداشت افزود: برای تغییر اساسی در کشور مردم باید چندماهی صبر کنند و این امیدواری را به مردم می‌دهیم که تا پایان سال‌جاری شاهد تغییر و تحول در نظام سلامت باشند.

برخی عادت دارند که انتقاد کنند و شعار دهند لذا از هموطنان تقاضا می‌کنم که تا پایان سال برای تغییر در این نظام خویشتن‌داری کنند. وی درخصوص نظام پرداختی در اجرای فاز اول طرح تحول نظام سلامت گفت: در حوزه درمان هدف‌گیری ما کاهش هزینه‌های مردم و در حوزه بهداشت تجهیز خانه بهداشت، گسترش طرح پزشک خانواده و استقرار گام‌به‌گام نظام ارجاع است. البته اعتبارات اختصاص یافته به طرح تحول نظام سلامت به این معنا نیست که اعتبارات صرف حقوق پزشکان و پیراپزشکان شود، ولی این اختیار را به کارفرمایان داده‌ایم که هر خدمتی در هر حوزه‌ای بیشتر صورت گرفت حقوق و تسهیلات نیز افزایش یابد.

چگونگی دریافت دفترچه بیمه

دفترچه‌های بیمه همگانی به‌صورت رایگان در اختیار تمام افرادی که بیمه درمانی نیستند قرار می‌گیرد.این افراد کافی است تا در پایگاه bimehsalamat. ir ثبت‌نام کنند، پس از ثبت‌نام با دریافت یک پیامک به نزدیک‌ترین دفتر دولت‌الکترونیک و یا سازمان بیمه سلامت معرفی می‌شوند تا کارهای مربوط به صدور دفترچه‌شان را انجام دهند.

 

کد خبر
260506

