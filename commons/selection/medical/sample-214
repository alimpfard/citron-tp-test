
براساس گزارش نيوساينتيست، در اين مقاله‌ها كه در نشريه Surgical Neurology International منتشر شده‌اند، توضيح داده شده كه محققان كره جنوبي و آمريكا از تركيب شيميايي به نام پلي‌اتيلن گليكول يا PEG براي اتصاد مجدد نخاع حيوانات استفاده كرده‌اند.

جراح جنجالي كه هدايت اين جراحي‌ها را به عهده داشت، سرجيو كاناوارو از سال 2015، زماني كه ادعا كرد پيوند سر انسان كاري شدني است، شهرت زيادي پيدا كرد، به ويژه اينكه اعلام كرد قصد دارد اين جراحي را تا سال 2017 عملي كند.

به گفته وي در اين جراحي سر گيرنده از بدن جدا شده سر اهدا كننده به آن پيوند زده مي شود، پيوند اصلي در اين جراحي اتصال دو سر نخاع است كه شبيه به دو دسته اسپاگتي هستند. كاناوارو براي عملي ساختن اين جراحي قصد دارد منطقه پيوند را با تركيب شيميايي PEG شستشو دهد و براي چنيدن ساعت آن را به محل پيوند تزريق كند زيرا اين ماده باعث مي‌شود بافت چربي موجود در بافت‌هاي مورد نظر با يكديگر تلفيق شوند.

اولين آزمايش اين جراحي روي يك ميمون انجام شد كه چندان موفقيت‌آميز نبود زيرا مقاله‌اي از آن منتشر نشد و ميمون نيز تنها 20 ساعت زنده‌ماند.

باوجود اينكه هيچ مدركي مبني بر عملي بودن چنين جراحي وجود ندارد، مردي روس مبتلا به بيماري مغزي نخاعي پذيرفته تا در اين جراحي به عنوان مدل آزمايشي مورد استفاده قرار گيرد.

دانشمندان آمريكايي دانشگاه رايس در هيوستون آمريكا كه يكي از مقاله‌هاي جديد را منتشر كرده‌اند، با افزودن نانونوارهاي گرافني به PEG تلاش كرده‌اند تاثيرگذاري آن را افزايش دهند، ذراتي كه عملكردي مشابه چارچوبي عصبي را دارند و رشد نورون‌ها را تسريع مي‌كنند.

دانشمندان كره‌اي دانشگاه كنكوك نير تركيب جديدي از PEG را روي پنج موش آزمايش كردند كه چهار مورد از اين آزمايش‌ها به مرگ موش‌ها منجر شد. موش پنجم پس از دو روز از جراحي، حركات كمي از خود نشان داد و پس از دو هفته توانست كامل حركت كرده، بايستد و غذا بخورد.

تصاوير ويديويي كه به تازگي از آخرين آزمايش اين دانشمندان منتشر شده سگي را نشان مي‌دهد كه پس از سه هفته از جراحي پيوند نخاع، كه به ادعاي دانشمندان 90 درصد از آن قطع شده‌بود، درحال راه رفتن است.

اما اين مقاله‌ها هنوز نتوانسته‌اند دانشمندان ديگر را متقاعد كنند، زيرا به گفته منتقدان،‌اين سگ تنها يك مورد بوده‌است و بدون وجود شرايط كنترل نمي‌توان اطلاعات زيادي از يك مورد موفق به دست آورد.

با اين همه اين نتايج تاثيري بر تصميم كاناوارو ندارد و به هرحال وي قصد دراد در سال 2017 اولين جراحي پيوند سر جهان را انجام دهد.

کد خبر
347008

