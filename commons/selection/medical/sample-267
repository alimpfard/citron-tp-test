
به گزارش خبرنگار مهر، دکتر احمد شیبانی روز پنجشنبه 91/11/26 در حاشیه جشن تولید داخلی قلم هورمون رشد که در هتل آزادی برگزار شد در پاسخ به سئوال خبرنگار مهر در خصوص آخرین وضعیت تامین ارز مرجع برای واردات داور اظهار داشت: در حال حاضر شرایط سختی برای واردات دارو وجود دارد اما با توجه به همکاری خوبی که در زمینه تامین ارز مرجع با
بانک مرکزی
داریم تاکنون این ارز تامین شده است.

وی با اشاره به شرایط سختی که برای واردات دارو و ارز مورد نیاز در کشور وجود دارد افزود: با توجه به اینکه شرایط سختی است و به راحتی ارز در دسترس نیست ولی با هماهنگی بانک مرکزی کارهای را پیش می‌بریم.

شیبانی در خصوص ماجرای جمع آوری مکمل‌های دارویی قاچاق از بازار تهران و همکاری نکردن پلیس برای شکست قفل مغازه ها گفت: من در جریان این مورد نیستم و دوستان بنده در سازمان غذا و دارو باید توضیح بدهند.

رئیس سازمان غذا و دارو با اعلام اینکه تاکنون هماهنگی در این زمینه وجو د داشته و دارد افزود: این قبیل تصمیم گیری‌ها در شورای تامین استان انجام می‌شود که نمایندگان ما، نیروی انتظامی و
قوه قضائیه
حضور دارند اما این مورد اخیر که با مغازه‌های تعطیل مواجه شده اند در جریان نیستم.

وی در ارتباط با وضعیت توزیع دارو در کشور و محدودیت‌هایی که برای تهیه دارو در شهرستان‌ها وجود دارد اظهار داشت: بنده عقیده دارم همه داروخانه‌های کشور به خوبی مشغول خدمت به مردم هستند و تلاش می‌کنند بنابراین باید به راحتی همه داروها در داروخانه‌ها وجود داشته باشد مگر در مواردی که میزان آن دارو کم است و نمی شود توزیع سراسر داشت.

شیبانی گفت: داروخانه‌ها مجوز دارند و برای آنها فرقی قائل نیستیم و باید از ظرفیت داروخانه خصوصی در زمینه توزیع همه داروها استفاده شود.

وی تاکید کرد: سیاست ما این است که مردم به خاطر یک قلم دارو نباید از شهرستان به تهران بیایند بنابراین چنین مواردی قابل پیگیری است.

رئیس سازمان غذا و دارو در خصوص قیمت دارو نیز گفت: قیمت دارو بر اساس تغییر نرخ ارز بوده و غیر از آن هیچ گونه افزایش قیمتی نداشته‌ایم.

شیبانی با عنوان اینکه دارو کالایی نیست که بتوان  در عرصه سوداگری از آن سوءاستفاده کرد ادامه داد: اگر لازم باشد کنترل و نظارت‌ها را بیشتر می‌کنیم. در این شرایط  که در محدودیت و تحریم هستیم ممکن است بعضی سوءاستفاده کنند که با دقت و نظارت بیشتر مانع از بروز چنین تخلفاتی می‌شویم.

کد خبر
201441

