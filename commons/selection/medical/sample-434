
به گزارش ایسنا،  علی ربیعی در جشن واگذاری ۷۳۵ واحد مسکن به مددجویان استان البرز که امروز(پنجم شهریور)، در  باشگاه میلاد کرج برگزار شد، اظهارکرد: امروز از افرادی تقدیر می‌کنیم که با فرصت‌های اجتماعی نابرابر مواجه شده‌اند، بدون شک حمایت از آنها در صدر دستورات دولت قرار دارد.

وی افزود: اعطای مسکن به مددجویان موجب حفظ حریم خانواده می‌شود و از آنجا که مفهوم خانه با خانواده عجین شده است، واگذاری این واحدها در پررنگ کردن کارکرد خانواده نقش موثری خواهد داشت.

این مسئول در ادامه از عملکرد مطلوب خیرین حوزه بهزیستی سخن به میان آورد و گفت: خوشبختانه تا کنون خیرین گام‌های موثری در این راه برداشته‌اند و اگر همکاری خیرین نبود بسیاری از هدف‌های بهزیستی محقق نمی‌شد.

ربیعی تاکید کرد: مسئله خیر جمعی مسئله حائز اهمیتی است که باید مد نظر همه اقشار در ابعاد مختلف قرار گیرد که امیدواریم با کمک خیرین بتوان الگوی خوبی در بحث خیر جمعی و مسئولیت پذیری در کشور نهادینه کنیم.

وزیر تعاون، کار و رفاه اجتماعی در پایان به ضرورت غربالگری ژنتیکی اشاره کرد و گفت: بر اساس تصمیمات اتخاذ شده، غربالگری ژنتیکی در کشور اجباری خواهد شد.

کد خبر
344386

