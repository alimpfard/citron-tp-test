
به گزارش ایسنا، دکتر امیر حجازی در آستانه برگزاری نهمین کنگره بین‌المللی استروک ایران اظهار داشت:  سکته مغزی تا ۱۰ سال پیش در افراد بالای ۶۰ سال سومین عامل مرگ و میر بود و هشت سال پیش سازمان بهدشت جهانی هشدار داد که اگر تمهیدات لازم را پیش‌بینی نکنند، این عامل دومین عامل مرگ و میر خواهد شد که در این میان تعدادی از کشورها تلاش کرده و سکته مغزی را به پنجمین علت کاهش داده‌اند.

وی گفت: متأسفانه در ایران نه تنها این عامل جایگاه پایین‌تری پیدا نکرده، بلکه بعد از بیماری‌های قلبی و عروق دومین عامل مرگ در تمام استان‌های کشور است که این موضوع لزوم افزایش آگاهی مردم را در زمینه پیشگیری از سکته مغزی نشان می‌دهد.

دبیر علمی نهمین کنگره استروک خاطر نشان کرد: عوامل مختلفی می‌تواند سبب بروز سکته مغزی شود، ولی بر اساس مطالعات یک سال اخیر مشخص شده که آلودگی هوا تا ۳۵ درصد احتمال ابتلا به سکته مغزی را افزایش می‌دهد، البته شدت آلایندگی و نوع مواد آلاینده در این زمینه تأثیر گذار است.

حجازی با تأکید بر اینکه افزایش برنامه‌های پیشگیرانه و آموزش عمومی در کاهش آمار سکته مغزی موثر است، گفت: بسته‌های آموزشی در این زمینه پیش‌بینی شده و در نهمین کنگره استروک نیز مد نظر قرار گرفته است.

بنابر اعلام روابط عمومی انجمن استروک ایران، وی تصریح کرد: چاقی، استعمال سیگار، چربی، دیابت، فشارخون و استفاده از غذاهای پرکالری و کم انرژی و همچنین کم تحرکی از عوامل دخیل در بروز سکته مغزی است که افراد باید توجه به این مسئله را در نظر گیرند. البته افراد با سابقه فامیلی سکته مغزی باید بیشتر نسبت به عوامل پیشگیرانه و مراجعه به پزشک حساس باشند.

کد خبر
358137

