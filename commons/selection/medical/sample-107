
به نوشته لایوساینس دکتر لیز ون ساسترن، روانپزشک و عضو هیئت مشاور مرکز بهداشت و محیط زیست جهانی در دانشکده بهداشت عمومی تی اچ چن دانشگاه هاروارد گفت علت این رابطه این است که تغییرات آب‌وهوایی هم علت ریشه‌ای بحران‌های بهداشت روانی و هم «تشدیدکننده تهدیدات» - بدتر کردن وضعیت فعلی بهداشت روانی- است.

ون ساسترن روز ۱۶ فوریه در آتلانتا در «اجلاس آب‌وهوا و بهداشت»، گردهمایی کارشناسان سازمان‌های بهداشت عمومی، دانشگاه‌ها و گروه‌های فعال که بر اثرات بهداشتی تغییرات آب‌وهوایی متمرکز هستند، درباره رابطه میان تغییرات آب‌وهوایی و بهداشت روانی سخن گفت.

ون ساسترن گفت که برای مثال، پژوهشگران رابطه میان رویدادهای شدید و غیرعادی آب‌وهوایی و میزان‌های بالاتر پرخاشگری را نشان داده‌اند.

به گفته او، یک بررسی در سال ۲۰۱۳ که در ژورنال ساینس منتشر شد نشان داد افزایش درجه حرارت و بارش شدید باران با افزایش میزان تعارض میان افراد و در میان گروه‌ها همراهی دارد.

ون ساسترن همچنین به رابطه میان افزایش میزان‌های آلودگی هوا- که ممکن است به علت افزایش درجه حرارت ایجاد شود- و افزایش میزان مشکلات عصب‌شناختی و روانپزشکی اشاره کرد. به گفته او، هنگامی که شخصی ذرات معلق موجود در هوای آلوده را تنفس می‌کند، مواد آلاینده وارد عصب بویایی می‌شوند و التهاب عصبی ایجاد می‌کنند.

او گفت التهاب عصبی به اختلالات یافت‌شده در همه گروه‌های سنی از جمله
بیماری آلزایمر
و اختلالات شناختی مرتبط شده است.

ون ساسترن گفت اما پرسشی که باید پاسخ داده شود این است که آیا این التهاب عصبی همچنین باعث اختلالات معمول‌تر روانپزشکی مانند
اضطراب
و
افسردگی
می‌شود یا نه.

به گفته ون ساسترن انجمن روانپزشکی آمریکا گزارش کرده است که کودکان زنان بارداری که در معرض آلودگی هوا قرار گرفته‌اند، با احتمال بیشتری علائم اضطراب و افسردگی دارند.

به علاوه پژوهش‌ها نشان داده‌اند که میانگین شمار مراجعه به بخش‌های اورژانس به علت حملات وحشت‌زدگی و تهدید به انجام خودکشی در روزهای با کیفیت بد هوا بیشتر است.

البته او اشاره کرد که همه اثرات تغییرات آب‌وهوایی بر سلامت را نمی‌توان در بررسی‌ها به سادگی به صورت کمی درآورد. او گفت: «همه چیزهایی را که اهمیت دارند، نمی‌توان به شمارش درآورد.» به گفته او تغییرات آب‌وهوایی اثراتی «پنهانی» دارد که باعث فشار روان‌شناختی در سطح اجتماعی می‌شود و نمی‌توان به آسانی بر آن‌ها غلبه کرد.


گرمایش جهانی چیست؟


کد خبر
362444

