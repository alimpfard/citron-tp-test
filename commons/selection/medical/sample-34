
به گزارش ایرنا، دکتر سید احمد تارا، اضافه کرد: نارسایی کلیه در مراحل اولیه بیماری هیچ گونه علایمی ندارد و علایم بیماری هنگامی بروز می‌کند که بیماری فرد در مرحله پیشرفته قرار دارد.

وی در مورد علایم نارسایی کلیه گفت: خارش پوست، احساس بی اشتهایی، تنگی نفس، کاهش تمرکز، ورم و التهاب از مهمترین مشخصه‌های بیماران کلیوی است که این علایم در مرحله پیشرفته بیماری در فرد بروز می‌کند.

تارا خاطرنشان کرد: نارسایی کلیوی از نظر پزشکان دارای پنج مرحله است. در مرحله اول، دوم و سوم بیماری، 50 درصد عملکرد کلیه‌ها کاهش می‌یابد. در مرحله چهارم بیماری کلیه،علایم بیماری بروز می‌کند البته فرد در این مرحله با درمان‌های رایج به زندگی خود ادامه می‌دهد و در مرحله پنجم بیماری، درمان با دستگاه
دیالیز
و در موارد وخیم‌تر پیوند کلیه انجام می‌شود.

تارا در مورد عوامل ایجاد کننده بیماری کلیوی گفت: بیماری‌های متابولیکی همچون
دیابت
و فشار خون از جمله عواملی هستند که فرد را به بیماری و یا نارسایی کلیه مبتلا می‌کنند. بیش از 50 درصد از نارسایی کلیه از بیماری دیابت و حدود 20 درصد از فشار خون ناشی می‌شود.

به گفته وی علاوه براین عوامل ارولوژیکی نیز در نارسایی کلیه نقش دارد که از جمله آنها می‌توان از بیماری
سنگ کلیه
،
سنگ مجاری ادراری
و پروستات اشاره کرد.

عضو هیات علمی دانشگاه علوم پزشکی شهید بهشتی افزود: همچنین عفونت های ادراری و عفونت کلیه نیز ار جمله عواملی هستند که موجب نارسایی کلیه‌ها می‌شوند .

این فوق تخصص بیماری کلیه و فشار خون گفت: افراد دیابتی، فشار خونی، افراد دارای سابقه خانوادگی بیماری کلیه، سیگاری‌ها، افراد چاق و مسن از افراد پر خطر برای ابتلا به نارسایی کلیه هستند.

وی در مورد نوشیدن آب و پیشگیری از بیماری کلیوی افزود: بیشتر مردم فکر می‌کنند نوشیدن آب فراوان از بیماری کلیوی پیشگیری می‌کند ولی فرد باید هر وقت که بدنش به آب نیاز داشت، آن را بنوشد تا بدنش دچار کم آبی نشود.

به گفته این متخصص در حال حاضر با انجام آزمایش ساده ادرار و خون می‌توان بیماری کلیوی را تشخیص داد. علاوه براین با انجام آزمایش ˈکراتنینˈ که در تمامی کشور قابل انجام است، می‌توان نارسایی کلیوی را در مراحل اولیه و خفیف تشخیص داد.

کد خبر
192595

