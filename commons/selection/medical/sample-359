
به گزارش فارس، حدود 15 تا 20 هزار بیمار کلیوی پیوند‌شده در سراسر کشور وجود دارند که 1400نفر از آنها به‌منظور جلوگیری از پس‌زدن پیوندشان مجبورند حداقل روزی 2 عدد قرص راپامون مصرف کنند.این دارو وارداتی است و توسط یک شرکت دارویی چندملیتی وارد کشور می‌شود.

راپامون دارویی است که پس از انجام پیوند کلیه به بیماران داده می‌شود که از پس‌زدن کلیه‌شان جلوگیری کند. نکته مهم این است که اگر بیماری که پیوند کلیه انجام داده است 3 روز این دارو را استفاده نکند، طبق نظر پزشکان، کلیه‌ پیوندی اش پس زده می‌شود و نه تنها بیماران باید دوباره به سمت دیالیز بروند بلکه هزینه‌های پیوند کلیه به نوعی هدر رفته است. این دارو جایگزین داروی قبلی به نام سیکلوسپورین شده که گفته می‌شود عوارضی برای این بیماران دارد.

در حال حاضر با توجه به بحران نبود این داروی حیاتی، بیماران کلیوی داروهای اضافی خود را که معمولاً‌ چند روزی ذخیره دارند به هم می‌دهند اما معلوم نیست ذخیره داروی چند نفر از این 1400 نفر تمام شده و مشخص نیست که تاکنون کلیه چند نفر از این بیماران پس زده است.

کد خبر
115128

