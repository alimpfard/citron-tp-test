
براساس گزارش ساينس الرت، دانشمندان دانشگاه فلوريداي جنوبي با مطالعه روي آب‌هايي كه قرار است رقابت‌ ورزش‌هاي آبي در آنها برگزار شود، به اين نتيجه رسيدند كه آب‌هاي اين مناطق از خطرات بهداشتي قابل توجهي برخوردارند.

نه تنها اين آب‌ها حاوي فاضلاب شهري و باكتري‌هاي خطرناك است، بلكه سطح تراكم ويروس درون اين آب‌ها فراتر از سطحي است كه در آمريكا به عنوان خطرناك درنظر گرفته شده‌است. اين مطالعه كه به سفارش اسويشيتدپرس انجام گرفته، به اين نتيجه رسيده‌است كه ادنوويروس‌هاي عفوني، يكي از رايج‌ترين عوامل ابتلاي انسان‌ها به بيماري‌هاي تنفسي، در 90 درصد مكان‌هاي مورد آزمايش وجود داشته‌اند.

به گفته والري هاروود محقق ارشد اين پروژه، درصد اين ويروس‌ها بسيار بالاتر از حد انتظار بوده و نسبت به سطح ويروس‌هاي موجود در آب‌هاي آمريكا، بي‌سابقه‌ است. در فاز اول اين مطالعات كه نتيجه آن در آگوست سال 2015 منتشر شد، درياچه رودريگو دي فريتاس كه به عنوان محل برگزاري رقابت‌هاي قايق‌راني
المپيك
درنظر گرفته شده‌است، حاوي 1.73 ميليارد ادنوويروس در هر ليتر از آب است،‌يعني 1.7 ميليون برابر بيشتر از سطح خطرناك تراكم ويروسي در آمريكا. درحدي كه دانشمندان اعلام كردند وارد شدن سه قاشق غذاخوري از اين آب به بدن انسان او را به بيماري‌هاي عفوني مبتلا مي‌كند.

خوشبختانه از زمان انتشار اين نتايج،‌ برگزاركنندگان و مقامات محلي تلاش‌هاي خود براي پاكسازي آب‌هاي انتخاب شده براي برگزاري رقابت‌ها را چند برابر كرده‌اند و براساس آخرين نتايج، ميزان تراكم ويروس‌ها به 248 ميليون در هر ليتر رسيده‌است. اين درحالي است كه وجود هزاران ويروس در هر ليتر از آب در آمريكا خطرناك توصيف مي‌شود.

از سويي ديگر در گلوريا مارينا كه محل برگزاري رقابت‌هاي قايقراني بادباني خواهد بود، سطح تراكم اين ويروس‌ها از 26 ميليون در هر ليتر در سال 2015 به 37 ميليون در هر ليتر در سال 2016 افزايش يافته‌است. از اين رو هاروود به ورزشكاران آبي توصيه مي‌كند كه سر خود را تا حد امكان زير آب نبرند.

کد خبر
341935

