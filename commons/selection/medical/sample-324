
به گزارش هلث‌دی این بازبینی نشان داد کاهش هزینه غذاهای سالم به‌طور قابل‌توجهی مصرف آن‌ها را افزایش می‌دهد و در مقابل افزایش هزینه اقلام ناسالم به‌طور قابل‌توجهی مصرف آن‌ها را کم می‌کند.

این یافته‌ها بر اساس آنالیز ۳۰ بررسی هستند. همه این بررسی‌ها نشان داده بودند که قیمت‌های غذاها واقعاً در انتخاب غذاهای سالم اهمیت دارند

۱۱ تا از این بررسی‌ها اثرات قیمت‌های بالاتر (وضع مالیات) بر مصرف غذاهای ناسالم و ۱۹ تای آن‌ها اثر کاهش قیمت‌ها (یارانه‌ها) را بر مصرف غذاهای سالم ارزیابی کرده بودند.

اشکان افشین یکی از این پژوهشگران، فلوی سابق پست دکتری در دانشگاه تافتس در بوستون گفت:‌«نتایج ما نشان می‌دهند که چگونه ۱۰ تا ۵۰ درصد تغییر در قیمت‌های غذاها و نوشیدنی‌ها می‌تواند بر رفتار خرید مصرف‌کنندگان در طول یک دوره زمانی نسبتاً کوتاه تأثیر بگذارند.»

پژوهشگران دریافتند که به ازای هر ۱۰ درصد کاهش قیمت میوه‌ها و سبزی‌ها مصرف آن‌ها تا ۱۴ درصد افزایش می‌یابد. افزایش مشابه در مصرف سایر غذاهای سالم‌تر هنگامی‌که این غذاها ارزان‌تر شدند، مشاهده شد. این بازبینی همچنین نشان داد هنگامی‌که قیمت میوه و سبزی پایین می‌آید، افراد اندکی لاغرتر می‌شوند.

در مقابل، افزایش ۱۰ درصدی در قیمت نوشیدنی‌های شیرین شده با قند و فست فودهای ناسالم‌تری با کاهش مصرف به ترتیب ۷ و ۳ درصدی آن‌ها همراه بود.

دکتر داریوش مظفریان، رئیس دانشکده علوم و سیاست تغذیه فریدمن در دانشگاه تافتس و سرپرست این پژوهش گفت:‌« یافته‌های ما بیانگر است که یارانه‌ها و مالیات ابزار بسیار مؤثری برای بهنجار کردن قیمت غذاها به سوی هزینه‌های اجتماعی حقیقی آن‌هاست. این کار نه‌تنها از بیماری پیشگیری می‌کند، بلکه هزینه‌های فزاینده مراقبت‌های بهداشتی را هم کاهش می‌دهد.»

یافته‌های این بررسی در اول مارس در ژورنال PLOS One منتشر شده است.

کد خبر
365123

