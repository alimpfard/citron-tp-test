
به گزارش رویترز شرکت بایر اعلام کرد کارایی و بی‌خطر بودن این برچسب پوستی هورمونی ضدبارداری که قرار است بوسیله شرکت سوئیسی آسینو برای بایر تولید شود در
کارآزمایی‌های بالینی
بر روی 4200 زن ثابت شده است. بایر با عرضه این محصول می‌خواهد با برچسب پوستی ضدبارداری اورا (Evra) ساخت شرکت جانسون و جانسون رقابت کند.

بایر می‌گوید نتایج مشروح بررسی این داروی جدید در کنگره جهانی زنان و زایمان فیگو در رم در ماه اکتبر منتشر خواهد شد.

این برچسب پوستی شفاف که به نظر بایر ممکن است فروش سالانه برابر 250 تا 500 میلیون یورو پیدا کند، یک بار در هفته بر روی شکم، باسن یا بخش بالایی بازو قرار داده می‌شود و دوز مداوم هورمونی را از طریق پوست به بدن وارد می‌کند.

اگر بایر بتواند مجوز این دارو را بگیرد، ممکن است جایگزینی برای برچسب پوستی ضدبارداری اورتو ورا ساخت شرکت جانسون و جانسون باشد که تایید لازم در اروپا و آمریکا را به دست آورده است. البته ناظران دارویی در آمریکا پیشنهاد کرده‌اند که روی بسته این دارو به روشنی درباره خطر ایجاد لخته خونی توضیح داده شود.

سخنگوی بایر گفت مذاکرات با سازمان غذا و داروی آمریکا برای گرفتن مجوز فروش برچسب پوستی ضدبارداری در این کشور در جریان است.

بایر، یکی از بزرگترین بازیگران در بازار 8 میلیارد دلاری قرص‌های هورمونی ضدبارداری در جهان است و با جانسون و جانسون، شرکت داروسازی تواس بار و شرکت وارنر چیلکوت مستقر در
ایرلند
در رقابت است.

برند اصلی ضدبارداری خوراکی شرکت بایر، یاسمین (Yasmin) از لحاظ خطرات احتمال بهداشتی‌اش بحث‌برانگیز بوده است. بایر اخیرا موافقت کرد برای به مصالحه رسیدن درباره یک سوم از 6000 ادعای قانونی در آمریکا درباره ایجاد لخته‌های خونی بوسیله یاسمین 400 میلیون دلار به شاکیان بپردازد.

کد خبر
186644

