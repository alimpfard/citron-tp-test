
حسینعلی شهریاری در گفت‌وگو با ایسنا، با بیان اینکه
مجلس
از بعد نظارت در موضوع کمبود اقلام دارویی و تجهیزات پزشکی همچون شیر خشک اقدامات لازم را انجام داده است،‌گفت: یکی از این اقدامات، تهیه و قرائت گزارشی در مجلس بود که مطمئنا اقدامات نظارتی دیگر را نیز انجام خواهیم داد.

وی افزود:‌ در همین راستا طرحی تهیه کرده‌ایم که در آن منابع مالی واردات اقلام دارویی و تجهیزات پزشکی پیش‌بینی شده است طرحی که تا دو هفته آینده به صحن علنی ارائه خواهد شد.

رییس کمیسیون بهداشت و درمان مجلس خاطرنشان کرد: در حال حاضر برای تامین اقلام دارویی و تجهیزات پزشکی مشکلات تامین ارز و ریال وجود دارد که این طرح چگونگی تامین منابع ریالی و ارزی را برای واردات اقلام دارویی و تجهیزات پزشکی مشخص کرده است.

شهریاری با بیان اینکه مشکلات به وجود آمده در تامین مواد دارویی همچون شیر خشک در دست وزیر بهداشت و درمان نیست،‌گفت: مشکل، عدم اختصاص ارز از سوی
بانک مرکزی
برای واردات دارو است.

وی تاکید کرد که مجلس برای حل این مشکل راسا وارد صحنه شده تا با تدوین قانونی، مشکل تامین اقلام دارویی و تجهیزات پزشکی را رفع نماید.

 

کد خبر
191913

