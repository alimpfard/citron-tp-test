
به گزارش خبرگزاری فرانسه بر اساس گزارش مراکز کنترل و پیشگیری بیماری‌های آمریکا (CDC) میزان داروهای ضددرد موجود در بازار آنقدر بالا است که هر آمریکایی می‌‌تواند دوز استاندارد وایکودین (استامینوفن کدئین) حاوی هیدروکودون- یک داروی ضددرد مخدر- را هر چهار ساعت برای چهار ماه متوالی مصرف کند.

تامس فریدن، رئیس CDC می‌گوید: "متاسفانه خبر تکان‌دهنده این است که ما با همه‌گیری مصرف بیش از حد داروهای نسخه‌ای در این کشور مواجه هستیم.اما همه‌گیری را می‌توان متوقف کرد. در حال حاضر این بار خطرناک داروها ناشی از چند دکتر بی‌مسئولیت است تا توزیع‌کنندگان مواد مخدر."

گزارش CDC بر داروهای ضددرد
شبه‌افیونی
مانند اکسی‌کدون،
متادون
و هیدروکودون یا وایکودین متمرکز است که از سال 1999 میزان فروش آنها به داروخانه‌ها، بیمارستان‌ها و مطب پزشکان چهار برابر شده است.

سال گذشته 12 میلیون آمریکایی گزارش کردند که داروهای ضددرد نسخه‌ای را به مقاصد تفریحی و نه به دلایل پزشکی مصرف کرده‌اند.
شمار مرگ و میر ناشی از مصرف بیش از حد داروهای ضددرد شبه‌افیونی از 4000 نفر در سال 1999 با سه برابر افزایش به 14800 نفر در سال 2008 رسیده است.

این داروها به شدت اعتیادآور هستند و افراد به سرعت نسبت به اثر آنها تحمل پیدا می‌کنند و مجبور می‌‌شوند دوز مصرفی‌شان را بالا ببرند.

مایکل لونستین، پزشکی که بیماران در یک کلینیک درد در لوس آنجلش درمان می‌کند، می‌گوید: "در بسیاری از افراد قضیه به این صورت است که آنها به علتی مانند درد زانو یا جراحی از این داروها مصرف می‌کنند. گیرنده‌های داروهای شبه‌افیونی بسیار نزدیک به مراکز لذت در مغز قرار دارند، به این ترتیب هنگام مصرف آنها نه تنها درد فرد برطرف می‌شود، بلکه اضطراب، افسردگی و استرس فرد هم تخفیف پیدا می‌کنند."

"مشکل این است که فرد مجبور می‌شود هر بار میزان بیشتر و بیشتری دارو مصرف کند تا اثر مطلوبش ظاهر شود، بنابراین فردی که با مصرف دو یا سه یا چهار قرص وایکودین برای تسکین دردش شروع کرده ست، ممکن است هنگامی به خودش بیایید که دارد روزی 30 تا 40 قرص وایکودین مصرف می‌کند."

مرگ معمولا هنگام رخ می‌دهد که بیمار به علت مصرف زیاده از حد این دارو دچار ایست تنفسی می‌شود، زیرا این داروها مرکز تنفسی مغز را مهار می‌کنند، و اگر همزمان داروهای ضد اضطراب هم مصرف شده باشد، احتمال مرگ بیشتر می‌شود.

کد خبر
151567

