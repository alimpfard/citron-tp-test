
دکتر محمدمهدی قیامت در گفتگو با مهر، در ارتباط با واردات برخی اقلام دارویی از کشور
هند
توسط وزارت بهداشت، اظهارداشت: اگر این داروها همان داروهای تحت لیسانس
کانادا
، اروپا و
آمریکا
باشند که از طریق هند قرار است وارد کشورمان شود، هیچ اشکالی ندارد و خوب است. اما برخی داروهای هندی است که از آن‌ها به عنوان داروهای زیرپله‌ای نام برده می‌شود و مواد اولیه این قبیل داروها در این کشور تولید می‌شود که باید تحت کنترل و نظارت دقیق قرار بگیرند.

قیامت با عنوان این مطلب که اخیرا عوارض دارویی زیاد شده است، ادامه داد: این مشکل تنها به داروهای بیهوشی مربوط نمی‌شود بلکه در همه داروها چنین مواردی مشاهده شده است. به طوریکه یکی از داروهای شربت سرماخوردگی با عارضه همراه بوده است.

رئیس انجمن بیهوشی و مراقبت‌های ویژه ایران ضمن هشدار نسبت به این موضوع که بعضی اوقات حساسیت‌های دارویی موجب مرگ می‌شود، گفت: چون این عوارض دارویی تاکنون به این شدت نبوده که حالا هست، وقتی چند نفر به علت مبتلا شدن به عوارض دارویی نزد پزشک می‌روند، متوجه عوارض دارویی می‌شویم.

وی تاکید کرد: به نظر من جایگزین یک دارو بدون کنترل آن، می‌تواند عوارض بیشتری داشته باشد. بنابراین، سرعت در تامین دارو می‌بایست همراه با کنترل داروها باشد.

قیامت با اشاره به کمیاب شدن چند قلم داروی بیهوشی که جزو داروهای اصلی به شمار می‌روند، افزود: نبود این قبیل داروها می‌تواند در کیفیت خدمات موثر باشد.

رئیس انجمن بیهوشی و مراقبت‌های ویژه ایران با عنوان این مطلب که نمی‌توان اتاق عمل را به خاطر نبود داروهای اصلی تعطیل کرد، گفت: متاسفانه بعضا از داروهای ایرانی جایگزین استفاده شده و همچنین داروهای قدیمی که تا پیش از این استفاده نمی‌شده، دوباره وارد چرخه داروهای بیهوشی شده و این می‌تواند زنگ خطری باشد.

 

کد خبر
198295

