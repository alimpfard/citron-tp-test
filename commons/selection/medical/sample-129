
دکتر رهبر مژدهی آذر در گفت‌وگو با ایسنا، درباره مشکلات دارویی بیماران خاص نیز گفت: ‌ارتباط مستقیم با بیماران خاص نداریم اما در جریان مشکلات‌شان قرار گرفته‌ایم. بیماران صعب‌العلاج و سرطانی نیز گرفتار کمبود و گرانی دارو هستند البته وزارت بهداشت در تلاش است تا کمبودهای دارویی را جبران کند.

وی ادامه داد:‌ بایستی اعتبارات لازم برای ورود دارو و مواد اولیه فراهم شود. باید توجه داشت که ارز دارویی به‌موقع در اختیار مسئولان سازمان غذا و دارو قرار نمی‌گیرد.

رییس انجمن داروسازان با تاکید بر اینکه لازم است همکاران برای شکستن تحریم‌ها در حوزه‌های تولید و توزیع، مراقب افراد سودجو نیز باشند، گفت: اکنون مشکلاتی که در دوران جنگ داشتیم، در حال خودنمایی هستند.

دیرکرد 5 ماهه پرداخت مطالبات داروخانه‌ها

مژدهی آذر در ادامه با بیان اینکه تاکنون بیمه با هیچ داروخانه‌ای برای اجرای طرح پزشک خانواده قرارداد نبسته است، عنوان کرد:‌ سازمان‌های بیمه‌گر سابقه خوبی در پرداخت بدهی‌های خود ندارند و در حال حاضر 5 ماه دیرکرد پرداخت دارند و از تیرماه هیچ وجهی را به داروخانه‌ها نداده‌اند. البته برخی شهرها مطالبات تیر ماه خود را دریافت کرده‌اند، اما این اتفاق هنوز در تهران نیفتاده است.

 

کد خبر
191500

