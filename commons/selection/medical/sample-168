
تجویز آنتی‌بیوتیک‌ها در برخی از نقاط دو‌برابر میانگین کشوری است.

دکتر فاطمه سلیمانی در گفت‌وگو با مهر گفت: بررسی‌های سال گذشته روی حدود 70 میلیون نسخه دارویی در کشور نشان می‌دهد که به‌طور میانگین در 50 درصد این نسخه‌ها آنتی‌بیوتیک تجویز شده است.

این در حالی است که دکتر خیرالله غلامی، رئیس انجمن متخصصین داروسازی بالینی ایران نیز گفته است که بررسی‌ها و مطالعات وزارت بهداشت نشان می‌دهد 50 درصد نسخه‌های پزشکان برای بیماران حاوی آنتی‌بیوتیک است؛ در حالی که ما کشوری نیستیم که مشکل اول آن بیماری‌های عفونی باشد.

سلیمانی در پاسخ به اینکه آیا تجویز آنتی‌بیوتیک در 50 درصد نسخ دارویی می‌تواند ناشی از تشخیص نادرست پزشک باشد، گفت: نمی‌توان این استدلال را پذیرفت که تجویز این مقدار آنتی‌بیوتیک غیرضروری بوده چون از وضعیت بیماران اطلاع نداریم.

براساس اظهارات کارشناسان دارویی کشور، یکی از چالش‌های پیش رو در مصرف منطقی داروها، انتخاب مناسب‌ترین و مؤثرترین و در عین حال بهینه‌ترین روش دارو درمانی در مورد هر بیمار است. دبیر کمیته کشوری تجویز و مصرف منطقی دارو افزود: البته بررسی‌ها و تحقیقات ما نشان می‌دهد که تجویز آنتی‌بیوتیک در برخی از نقاط دو برابر میانگین کشوری است. به گفته سلیمانی، آنتی‌بیوتیک‌ها در رده چهارم و پنجم بیشترین مصرف دارویی در نسخه‌های بیماران قرار دارد.

100 درصد پزشکان ایرانی نسخه می‌نویسند

آمار فدراسیون غذا و داروی آمریکا نشان می‌دهد برای 75درصد افرادی که به پزشکان مراجعه می‌کنند نسخه نوشته می‌شود، اما این میزان در ایران 100درصد است و اگر پزشک برای بیمار نسخه ننویسد مردم فکر می‌کنند پزشک برای آنها کاری انجام نداده است.

در ایران متأسفانه بانک مقاومت میکروبی وجود ندارد بنابراین الگویی که بتواند مقاومت میکروبی جامعه را مشخص کند و به پزشک بگوید که بر این اساس برای بیمار نسخه بنویس وجود ندارد و جای خالی آن در کشور احساس می‌شود.

از سوی دیگر به گزارش هلت‌دی‌نیوز مطالعات طولانی مدت نشان می‌دهد افرادی که به‌مدت طولانی و زیاد از آنتی‌بیوتیک‌ها استفاده می‌کنند نه‌تنها باکتری‌ها را به اینگونه داروها مقاوم می‌سازند بلکه بیشتر در معرض ابتلا به انواع سرطان‌ها قرار می‌گیرند.

بررسی‌های انجام شده 6 ساله روی بیش از ۳ میلیون نفر (بین ۳۰ تا ۷۹ سال) که هیچ‌گونه سابقه‌ای از سرطان در خانواده نداشته‌اند در مناطق گوناگون جهان موید این امر است. در این مدت تعداد ۱۳۴ هزار نفر از این افراد که به میزان مکرر و زیاد از آنتی‌بیوتیک‌ها استفاده می‌کردند دچار انواع سرطان شدند.

در این میان افرادی که بسیار کم از آنتی‌بیوتیک‌ها استفاده کرده بودند دچار سرطان نشدند اما گروه‌هایی که به‌طور منظم سالانه حداقل ۵ دوره یا بیشتر از آنتی‌بیوتیک‌ها استفاده کرده بودند تا ۲۷‌درصد بیشتر در معرض ابتلا به سرطان قرار گرفتند. در میان سرطان‌ها نیز سرطان ریه، سینه، پروستات و روده بزرگ و نهایتا غدد لنفاوی مشاهده شده است.

متخصصان توصیه می‌کنند که افراد با مشاهده هر گونه علائم سرماخوردگی یا آنفلوانزا به‌طور خودسرانه از آنتی‌بیوتیک‌ها استفاده نکنند.آنتی‌بیوتیک همچنین از جمله موادی است که مصرف بی‌رویه آن منجر به کمبود ویتأمین B در بدن خواهد شد.

کد خبر
109252

