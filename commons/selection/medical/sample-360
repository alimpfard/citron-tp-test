
دکتر شهرام جعفری به ایسنا گفت : واکنش متقابل دارو با غذا یکی از مهم‌ترین نکاتی است که باید هنگام تجویز یا مصرف دارو مدنظر قرار گیرد. از دسته داروهایی که تداخل زیادی با غذاها دارند، می‌توان به وقفه‌دهنده‌های مونوآمینواکسیداز اشاره کرد. این دسته داروها در بیماری‌های اعصاب و روان کاربرد دارند و نباید همراه غذاهای حاوی تیرامین مصرف شوند. وی در ادامه افزود: تیرامین یک ترکیب مونوآمین بوده که از متابولیسم اسیدآمینه تیروزین به‌وجود می‌آید و در بسیاری از غذاها مخصوصا غذاهای مانده و تخمیر شده وجود دارد.

دکتر جعفری خاطرنشان کرد: درصورت مصرف همزمان داروهای وقفه‌دهنده مونوآمینو اکسیداز با غذاهای حاوی تیرامین، فشار خون بیمار به‌طور خطرناکی افزایش می‌یابد زیرا تیرامین باعث آزاد شدن ذخایر مونوآمینی مانند دوپامین، نوراپی نفرین و اپی‌ نفرین می‌شود. این متخصص درباره غذاهای حاوی تیرامین گفت: فراورده‌های گوشتی و پروتئینی مانند گوشت نمک‌سودشده، گوشت مانده، گوشت خشک‌شده، سوسیس، سوسیس‌خشک، کالباس خشک، جگر، پپرونی، ماهی دودی، ماهی نمک‌زده، کنسرو ماهی، کنسرو خاویار و میگوها حاوی تیرامین هستند.

از دسته فراورده‌های لبنی پنیر مانده، ماست، خامه‌ترش حاوی تیرامین و از دسته میوه‌ها و سبزی‌ها پرتقال، آلو‌قرمز، آلوخشک، تمشک، آناناس، انجیر، انگور، موز، نارگیل، آووکادو، نخودسبز، باقالا، لوبیا سبز، بادمجان، اسفناج و کلم پخته شده با سرکه حاوی تیرامین بوده و از دسته نوشابه‌ها چای، قهوه، نوشابه‌های حاوی کولا و از تنقلات کشمش، شکلات، کاکائو، انواع مغزها مانند بادام‌زمینی، پسته برزیلی و از غذاهای فراوری شده سس سویا، شیر سویا، پنیر سویا، سوپ تهیه شده با سویا و همچنین برخی از قارچ‌ها و مخمرها مانند آبجو، مکمل‌های ویتامینی حاوی مخمر و مکمل‌های غذایی حاوی پروتئین دارای تیرامین هستند لذا بیماران تحت درمان با داروهای مهار کننده‌های مونوآمینواکسیداز باید از خوردن این غذاها پرهیز کنند.

وی  یادآور شد: از این دسته داروها، داروهایی که در فهرست دارویی ایران بوده و در بیماری اعصاب و روان کاربرد دارند، داروهایی مانند تراتیل سیپرومین (Pamate)، مولکوبماید (Aurorix) و سلژیلین (Eldepryl) هستند که از میان این داروها مولکوبماید از نظر رژیم غذایی دارای محدودیت کمتری است.

کد خبر
121675

