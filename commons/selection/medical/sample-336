
به گزارش همشهري، نسخه‌نويسي يكي از چالش‌هاي بزرگ در طرح تحول سلامت است كه با اجرايي‌شدن نسخه و پرونده الكترونيك سلامت قابل رفع بوده اما هنوز اقدامي از سوي دولت در اين زمينه انجام نشده است.

دكتر محمد آقاجاني در پاسخ به سؤالي مبني بر اينكه برخي پزشكان نسخه خود را به‌گونه‌اي مي‌نويسند كه فقط داروخانه‌اي خاص بتواند آن را بخواند، گفت: اين كار تخلف است و اصطلاحا در اقتصاد سلامت به آن «في اسپليتينگ» مي‌گويند.

معاون درمان وزير بهداشت با تأكيد مجدد بر تخلف بودن چنين اقدامي، افزود: پزشكان مجاز نيستند كه بيماران‌شان را به يك داروخانه خاص ارجاع دهند. بر اين اساس اگر حوزه نظارت بر درمان هر يك از دانشگاه‌هاي علوم پزشكي، گزارشي در اين زمينه دريافت كند، قاعدتا با آن برخورد قانوني انجام مي‌دهد.

آقاجاني با بيان اينكه در عين حال اين اقدام در جامعه پزشكي ايران كاري متداول نيست، اظهار كرد: اين در حالي است كه اگر موردي هم از اين تخلف ديده شود، اين حق براي مردم وجود دارد كه بتوانند آن را پيگيري كنند. وظيفه پيگيري نيز بر عهده حوزه نظارت بر درمان دانشگاه‌هاست كه با اين موضوع برخورد قانوني مي‌كنند. در عين حال مردم هم مي‌توانند درصورت مشاهده چنين تخلفي با سامانه۱۶۹۰ تماس بگيرند.


2شرط براي اخذ ويزيت مجدد پزشكان


معاون درمان وزير بهداشت درباره اينكه آيا پزشكان مجازند براي مشاهده نتايج آزمايش‌ها و تصويربرداري‌هايي كه براي بيمار مي‌نويسند، ويزيت مجدد دريافت كنند، گفت: بايد توجه كرد كه اگر در همان روز كه ويزيت اوليه براي بيمار انجام مي‌شود، بيمار براي نشان دادن نتايج آزمايش و تصويربرداري‌اش به پزشك مراجعه كند، شامل پرداخت ويزيت مجدد نمي‌شود.

دكتر محمد آقاجاني به خبرگزاري ايسنا گفت: البته اگر آزمايش يا تصويربرداري در روزهاي بعد انجام شود و نتيجه آن در روزهاي ديگري آورده و علاوه بر اين به معاينه يا اقدام درماني جديدي هم منجر شود، مي‌تواند شامل حق ويزيت مجدد باشد. با اين حال از نظر چارچوب و مقررات 2شرط براي اين موضوع وجود دارد؛ نخستين شرط اين است كه بيمار براي نشان دادن نتيجه آزمايش و تصويربرداري‌اش در روزي غيراز روز ويزيت اوليه به پزشك مراجعه كند و دوم اينكه اقدام درماني جديدي هم از سوي پزشك برايش انجام شود كه مي‌تواند شامل دريافت حق ويزيت مجدد شود.

کد خبر
346197

