
این در حالی است که با افزایش بیماری‌های کلیوی،
دیابت
و افزایش سن روز به روز نیاز به پیوند کلیه در جهان هم افزایش می‌یابد.

کارشناسان معتقدند در این شرایط ایران تنها کشوری است که در پیوند کلیه با مشکل مواجه نیست و نام هیچ بیماری در فهرست انتظار پیوند کلیه قرار ندارد. در حالی که در کشورهای همسایه‌ مثلا
ترکیه
حدود 20هزار نفر در انتظار دریافت کلیه هستند.

در میان تمامی این اظهارات، چند روز پیش رئیس انجمن حمایت از بیماران کلیوی اعلام کرد: بیمه خدمات درمانی پرداخت هزینه پیوند بیماران کلیوی را متوقف کرده است.

به‌طوری که مصطفی قاسمی با بیان این مطالب که‌سازمان بیمه خدمات درمانی با ابلاغیه‌ای که از ابتدای امسال اجرایی شده، عملاً پرداخت هزینه پیوند بیماران کلیوی را تعطیل کرده، گفت: این سازمان بسیاری از بیماران که وضع مالی خوبی ندارند را مجبور کرده است هزینه عمل پیوند کلیه که 2‌میلیون و 400 هزار تومان است، را از جیب خودشان پرداخت کنند.

به عقیده وی، این مسئله باعث شده است بسیاری از بیماران کلیوی که به مرحله پیوند رسیده‌اند و با خون دل و به سختی مراحل پیدا کردن اهدا‌کننده و آزمایش‌های پزشکی برای انجام عمل پیوند را طی کرده‌اند و وقت عمل بیمارستان گرفته و آماده پیوند هستند، نتوانند عمل پیوند کلیه را انجام دهند و به همین علت دچار مشکلات جدی شده و حتی جان آنها در معرض خطر قرار گیرد.

این در حالی است که تا سال گذشته سازمان بیمه خدمات درمانی براساس قراردادی که با هیأت امنای ارزی وزارت بهداشت داشت، هزینه پیوند بیماران کلیوی را پرداخت می‌کرد اما ظاهرا علاوه بر اینکه از ابتدای امسال این قرارداد لغو شده و از بیماران خواسته شده این هزینه را خودشان بپردازند، از آنها همچنین خواسته شده بعدا برای دریافت هزینه عمل پیوند اقدام کنند. به گفته رئیس انجمن حمایت از بیماران کلیوی، در این صورت هم هیچ تضمینی برای پرداخت این مبلغ وجود ندارد.

حق بیمه را هم بیماران می‌پردازند

مشکل دیگر بیماران کلیوی و سایر بیماران خاص و صعب‌العلاج این است که با اجرای طرح بیمه ایرانیان از سوی سازمان بیمه خدمات درمانی، این بیماران مجبورند هزینه حق بیمه‌شان را که قبلاً دولت می‌پرداخت از جیب خودشان بپردازند و حتی مجبورند تمام اعضای خانوده خود را نیز بیمه کنند.

رئیس انجمن حمایت از بیماران کلیوی با بیان این عبارات خاطرنشان می‌کند: این مسئله نیز فشار اقتصادی سنگینی را به بیماران خاص و صعب العلاج وارد می‌کند که در کنار سایر مشکلات درمانی و تامین دارو برای آنان طاقت‌فرساست.

با این حال درست سال گذشته نیز مصطفی قاسمی با انتقاد از عدم‌حمایت بیمه‌ها در پوشش از بیماران پیوند کلیه، تجدید نظر مسئولان سازمان‌های بیمه‌گر را خواستار شده بود.

وی با بیان اینکه از زمان تصویب قانون بیماران خاص و پیوستن بیماران دیالیزی به این گروه، شاهد حذف حمایت بیمه‌ها از بیماران پیوند کلیه هستیم، افزوده بود: به‌نظر سازمان‌های بیمه‌گر اسمی از پیوند در مجموعه بیماران خاص آورده نشده است.

این در حالی است که وزارت بهداشت و درمان و معاونت سلامت موافق پوشش حمایتی بیمه هستند اما سازمان‌های بیمه گر به هیچ عنوان این امر را قبول نمی‌کنند.

کد خبر
80954

