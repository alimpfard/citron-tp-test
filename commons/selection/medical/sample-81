
دیروز اما اعلام شد مشکل ارز دارو حل شده؛ همچنین با امضای تفاهمنامه بین تأمین اجتماعی و و
زارت بهداشت
20قلم دیگر از دارو‌های بیماران خاص و صعب‌العلاج ارزان شد و تأمین اجتماعی به‌عنوان بزرگ‌ترین تولید‌کننده دارو سیاست‌های جدیدی برای بهبود وضعیت دارو دارد. در این زمینه سیدتقی نوربخش، مدیرعامل سازمان تأمین اجتماعی، در جلسه‌ای که با وزیر بهداشت، درمان و آموزش پزشکی و رئیس سازمان غذا و دارو داشت، گفت: توسعه همکاری با انجمن‌های علمی می‌تواند زمینه‌ساز بهبود وضعیت دارو باشد و اولویت‌بندی میزان پوشش داروها توسط سازمان‌های بیمه‌گر باید از طریق انجمن‌های علمی حوزه پزشکی مشخص شود.

درصورت بهبود و سازماندهی ارتباط بین وزارت بهداشت و انجمن‌های علمی شاهد کاهش مشکلات بیماران خواهیم بود و تکلیف سازمان تأمین‌اجتماعی و سایر سازمان‌های بیمه‌گر نیز تا حدود زیادی روشن می‌شود. اولویت‌بندی ارائه شده از طریق انجمن‌های علمی نیز قابلیت استناد بالاتری دارد. در گزارشی که خبرگزاری ایسنا از این نشست منتشر کرد به نقل از نوربخش‌ آمده: وضعیت فعلی دارو با شرایط مطلوب فاصله زیادی دارد و باید با همه امکانات و ظرفیت‌ها بهترین راهکارها را برای کاهش مشکلات انتخاب کنیم. سازمان تأمین‌اجتماعی نیز با تمام توان و درحد امکانات مالی آماده همکاری با سایر سازمان‌های مرتبط با وضعیت داروست.

مدیرعامل
سازمان تأمین اجتماعی
که سازمان مطبوعش 40درصد بازار دارو را در اختیار دارد معتقد است: طی هفته‌های اخیر اقدامات خوبی در حوزه دارو انجام شد ولی باتوجه به جوسازی‌های رسانه‌ای به‌نظر می‌آید که شیرینی و حلاوت اقدامات مفید و مؤثر انجام شده برای بیماران به نحو مناسب در جامعه بازتاب نیافته است. از همین رو لازم است تا استراتژی لازم در حوزه‌ فعالیت‌ وزارت بهداشت و سازمان تأمین اجتماعی تدوین شود و روابط عمومی‌های این دو نهاد می‌توانند استراتژی اطلاع‌رسانی حوزه سلامت را طراحی کرده و طی ماه‌های آینده باید در این رابطه اقدام مناسبی انجام شود.

سید حسین هاشمی، وزیر بهداشت، درمان و آموزش پزشکی اما خبرهای دیگری از نشست مشترک با مدیرعامل تأمین اجتماعی در اختیار رسانه‌ها گذاشت. او گفت: از مجموع داروهای بیماران خاص و صعب‌العلاج، حدود 20قلم دارو مانده بود که در جلسه‌ مشترک با تأمین اجتماعی طبق تفاهمنامه‌ای جدید به قیمت سال91 عرضه می‌شود.

وی توضیح داد: ‌تأمین اجتماعی تعهد کرد که فرانشیز بیمه‌ای این تعداد دارو را نیز که از مجموعه داروهای پرمصرف بیماران خاص و صعب‌العلاج مانده بود، افزایش دهد تا به قیمت پارسال برسند و به این ترتیب فهرست داروهای خاصی که با قیمت‌های جدید وارد سامانه بیمه تأمین اجتماعی می‌شوند، کامل شد.

تخصیص ارز دارو

تخصیص ارز برای خرید داروهای خارجی و مواداولیه داروهای تولید داخل ‌از سوی مسئولان یکی از مهم‌ترین مشکلات بازار دارو عنوان شده اما مهدی پیرصالحی، مدیرکل داروی وزارت بهداشت دیروز به‌  فارس گفت که بعد از 15روز وقفه تخصیص ارز دارو از سر گرفته شد. او توضیح داد که تخصیص ارز دارو که از اول مهر به‌علت تغییر روش اختصاص ارز در بانک مرکزی متوقف شده بود،  دوباره به روش قدیم از سر گرفته شد.

او افزود:براساس مصوبه ستاد تدابیر ویژه ریاست‌جمهوری که در دولت جدید تشکیل شده است، قرار بود از‌ماه گذشته نحوه اختصاص ارز دارویی تغییر کند و تسهیلات بیشتری به شرکت‌های دارویی داده شود اما با وجود ابلاغ بانک مرکزی نه‌تنها هنوز این روش جدید عملیاتی نشده بلکه به‌علت بوروکراسی اداری برای تغییر روش اختصاص ارز از اول مهر، تخصیص ارز دارویی متوقف شده است.

از اول مهر هیچ ارز دارویی اختصاص پیدا نکرده و اگر این روند ادامه پیدا می‌کرد مانند سال گذشته مشکلات تأمین و تدارک دارو در کشور تکرار می‌شد اما خوشبختانه بعد از انتقاد رئیس سازمان غذا و دارو اختصاص ارز دارویی از دیروز دوباره از سر گرفته شده و طی 2روز گذشته 100میلیون دلار ارز دارویی تخصیص پیدا کرده است. این در حالی است که رسول دیناروند شنبه شب در بخش‌های مختلف خبری تلویزیون برای حل مشکلات ارزی دارو فقط اظهار امیدواری کرد و از اعلام هر نوع خبر رسمی و موثق درباره حل‌شدن این مشکل خودداری کرده و در پاسخ به پرسش خبرنگار به اظهار امیدواری بسنده کرد.

مافیای دارو تحت فرمان کیست؟

حجم سود و سرمایه بازار دارو و سازماندهی روش‌های ورود، عرضه و فروش دارو و اقلام درمانی‌ از وجود یک سیستم منظم برای هدایت بازار داروی‌ خبر می‌دهد؛ سیستمی که هرازگاهی با جلوگیری از ورود دارو به بازار قیمت آن را افزایش داده و زندگی بیماران را با کسب سود هنگفت با دشواری همراه می‌کند. لقب مافیا برای بازار درمان و داروی کشور به‌صورت رسمی یا غیررسمی به‌کار می‌رود.

این بار حسینعلی شهریاری، رئیس کمیسیون بهداشت و درمان مجلس به ‌ فارس گفت: هفته آینده تعدادی از مسئولان سازمان بازرسی کل کشور را به کمیسیون بهداشت دعوت کنیم تا با آنان در این خصوص مذاکراتی داشته باشیم و این سازمان اطلاعاتی را پیرامون این مسائل به‌ویژه مافیای دارویی در اختیار اعضای کمیسیون قرار دهد.

متأسفانه هر جا که بحث سود مطرح می‌شود، ممکن است اتفاقاتی نظیر سودجویی و مافیا پیش بیاید.  اگر چه در سال‌های گذشته بحث پیرامون مافیای دارو به‌صورت رسمی و غیررسمی مطرح شده اما هرگز مشخص نشده که مافیای داروی‌ تحت فرمان چه‌کسی و چه گروهی بازار دارو را مدیریت و هدایت می‌کنند تا به سودهای کلان دست یابند.

کد خبر
234899

