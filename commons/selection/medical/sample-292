
همچنین بیماران خاص تحت پوشش تأمین اجتماعی دارویشان را رایگان دریافت کنند؛ اتفاقی که بخش عمده‌ آن محقق شد؛  هرچند بخش‌هایی از اجرایی شدن آن باقی مانده است.مدیرکل سلامت وزارت تعاون، کار و رفاه اجتماعی ‌در این‌باره گفت: نخستین گامی که برای حل بخشی از مشکلات بیماران خاص برداشته شد، کاهش قیمت داروی این بیماران بود که این کار از دیروز (اول مهر) اجرا شده و ادامه خواهد داشت.

محمدباقر هوشنگی افزود: در نخستین روز اجرا هیچ گزارشی از تخلف‌های احتمالی دریافت نشده است اما درصورت دریافت این گزارش‌ها برای برطرف شدن مشکلات پیگیری خواهیم کرد.به گفته‌ وی، یارانه داروی بیماران خاص نزد وزارت بهداشت، درمان و آموزش پزشکی بوده که برای سهولت در انجام کارهای بیماران این یارانه با انعقاد یک تفاهمنامه به وزارت تعاون، کار و رفاه اجتماعی منتقل شد و از این طریق در اختیار سازمان‌ها و صندوق‌های بیمه‌ای قرار گرفت.

او در پاسخ به اینکه سهم بیمه‌ها در پرداخت هزینه دارو چقدر افزایش پیدا کرده؟ گفت: تمامی نوسانات افزایش قیمت دارو را نسبت به سال گذشته،  دولت متحمل خواهد شد و این کار از طریق افزایش سهم بیمه‌ها برای پرداخت دارو انجام شده‌است ولی از آنجا که قیمت داروها مقدار ثابتی نبوده بنابراین افزایش سهم بیمه‌ها هم ثابت نخواهد بود، ممکن است قیمت یک دارو 60درصد افزایش پیدا کرده باشد بنابراین بیمه باید این بخش را بپردازد اما در مورد داروی دیگر ممکن است ما با 80درصد افزایش روبه‌رو‌ باشیم که این افزایش هم ازجمله تعهدات بیمه‌ها محسوب می‌شود و در مورد سایر اعداد و ارقام هم به همین شکل محاسبه و پرداخت خواهد شد. مدیرکل سلامت
وزارت تعاون، کار و رفاه اجتماعی
درباره اخباری که از رایگان‌شدن دارو منتشر شده است، افزود: این نخستین فاز وزارت تعاون، کار و رفاه اجتماعی برای حمایت از بیماران بود و در مراحل بعدی نیز اطلاع‌رسانی درباره‌ خدمات درنظر گرفته شده انجام خواهد شد.

او درباره بودجه درنظر گرفته شده برای پرداخت افزایش قیمت داروی بیماران خاص گفت: وقتی بودجه این کار در اختیار وزارت تعاون، کار و رفاه اجتماعی قرار گرفت در فاز نخست 2روز پیش مبلغ 400میلیارد تومان به‌حساب بیمه‌ها واریز شد‌ و سازمان‌ها و صندوق‌های بیمه‌گر نیز مسئولیت پرداخت هزینه‌هایی را که برعهده‌شان گذاشته شده بود، برعهده گرفتند. در فازهای بعدی نیز اعتبار مورد نیاز به بیمه‌ها تزریق خواهد شد تا بیماران از افزایش قیمت دارو آسیب نبینند.

هوشنگی توضیح داد: افزایش نرخ ارز طی ماه‌های گذشته سبب شد تا قیمت دارو در کشور با افزایش روبه‌رو شود. این افزایش قیمت برای داروهای خارجی و ایرانی رخ داد، از این رهگذر بیماران با مشکلات زیادی برای پرداخت بهای دارو روبه‌رو شدند، اما دولت تصمیم گرفت تا از وارد ‌آمدن فشار بیشتر بر بیماران جلوگیری کند، به این ترتیب تصمیم گرفته شد تا مسئولیت جبران تورم و افزایش قیمت دارو را دولت بر عهده بگیرد که با اجرای یک برنامه از سوی وزارتخانه‌های مربوطه و همکاری سازمان‌ها و صندوق‌های بیمه‌ای این کار از اول مهر در سراسر کشور انجام شده است.

رایگان‌شدن دارو برای بیمه‌شدگان

از سوی دیگر مدیرعامل تأمین اجتماعی‌ اعلام کرده بود که از اول مهر داروی بیماران خاص تحت پوشش این سازمان رایگان می‌شود اما عضو مجمع عمومی کانون هموفیلی ایران گفته که برخلاف وعده‌های داده‌شده، تمامی دارو‌های  بیماران خاص رایگان نشده است. احمد قویدل افزود: متأسفانه برخلاف وعده‌های داده‌شده از سوی مسئولان مبنی بر اینکه داروهای بیماران خاص رایگان می‌شود و بیمه تمام آنها را پوشش می‌دهد، از بیماران هموفیلی بابت تحویل برخی دارو‌ها، پول دریافت شده است.

او در توضیح بیشتر گفت: مطلع شدیم که در داروخانه مرکز درمان جامع هموفیلی متعلق به کانون هموفیلی، داروی فاکتور 8 و 9 در سیستم بیمه‌ای رایگان شده است و متأسفانه سایر داروهای انعقادی مشمول بیمه نشده‌اند.

بنابراین از بیماران هموفیلی بابت هر ویال داروی فایبا 8 هزار تومان و بابت هر ویال هیومیت 40 هزار تومان وجه مطالبه شده و برای خرید داروی فاکتور 13 نیز بیمار باید سهم خود را بپردازد.قویدل افزود: ازجمله کمبود فاکتورهای 13گانه خون (شامل فاکتور 8 و 9)، اختلال پلاکتی (2 نوع گلازمند وبرنارد) و بیماری ون‌ویل‌براند تحت حمایت دولت با عنوان عمومی هموفیلی قرار دارد که به‌علت عدم‌شفافیت در انعکاس بخشنامه‌ها، عملاً سازمان‌های بیمه‌گر به‌خصوص در استان‌های به‌غیر از تهران نسبت به آن شناخت لازم را ندارند.

یک کارشناس امور بیمه‌ای در توضیح بیماری‌های گلازمند و برنارد (مورد اشاره قویدل) در گفت‌وگو با همشهری توضیح داد: این بیماری‌ها خونریزی‌دهنده و به بیماری شبه هموفیلی معروف هستند، اگر چه تلاش‌های زیادی تا‌کنون صورت گرفته که در گروه بیماری‌های خاص قرار بگیرند، هنوز در این دسته قرار نگرفته‌اند و بنابراین داروهای مورد نیازشان نیز جزو داروهای بیماران خاص معرفی نشده‌اند.

کد خبر
232222

