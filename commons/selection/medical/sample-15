
آمار عابران پیاده کشته شده در تصادفات از میانگین جهانی نیز جلوتر است. با ثبت آمار 28درصدی کشته‌های تصادفات رانندگی در کشور این آمار از آمار 22‌درصدی جهان هم بیشتر است. اگر از زاویه‌ای دیگر به ماجرا نگاه کنیم اینگونه است که مردن بر اثر تصادف هشتمین عامل مرگ در دنیاست ولی در ایران دومین عامل مرگ.

معاون اجرایی دیات یک شرکت بیمه به فارس گفت: این  بیمه در سال ۹۲ بابت حوادث رانندگی و تصادفات خونین استان تهران، ۲۸۲ میلیارد و ۶۵۵ میلیون و ۶۳۵ هزار تومان، دیه جرح و فوت به ذینفعان و زیان‌دیدگان پرداخت کرده است. این آمار نگران‌کننده است نه فقط به‌دلیل هزینه‌های مالی آن، بلکه هزینه‌های جانی و روانی که به بازماندگان از تصادفات سنگین و خانواده‌هایشان وارد می‌شود.

رقم این هزینه‌ها قابل ارزیابی نیست.آمار مرگ‌ومیر ناشی از تصادفات به‌خودی‌خود تکان‌دهنده است. اما چندی پیش
پزشکی قانونی
نیز اعلام کرد که میزان مجروحان در تصادفات جاده‌ای 15برابر کشته‌های آن است؛ یعنی اگر ما سالانه 20هزار کشته در تصادفات داشته باشیم، حدود 300هزار نفر مجروح داریم. البته همه این مجروحیت‌ها به معلولیت ختم نمی‌شود ولی اگر حداقل 40درصد این افراد مجروح، معلول شوند چیزی حدود 120‌هزار نفر در سال معلول می‌شوند.

مجروح و معلول شدن بخشی از افراد جامعه به نظام سلامت و سیستم بیمه کشور نیز بار مالی فراوانی تحمیل می‌کند. اگرچه ارائه خدمات به این افراد از وظایف دولت‌هاست اما تعداد زیاد و بیشتر از استانداردهای جهانی آنها باید مسئولان را بیش از همیشه به مسئله پیشگیری سوق دهد. اصولا سرمایه‌گذاری در حوزه سلامت موضوعی فراتر از حوزه بهداشت و درمان است. به‌عبارت دیگر دولت‌ها برای تحقق سلامت در جامعه باید چند گام از آنچه آمار نشان می‌دهد جلوتر باشند.

رقم‌هایی که مسئولان در مورد تصادفات ارائه می‌کنند لزوم برنامه‌ریزی در همه بخش‌های مرتبط به‌خصوص وزارت بهداشت را پررنگ‌تر می‌کند. با توجه به بند دوم از سیاست‌های ابلاغی اخیر که مبتنی بر اولویت پیشگیری بر درمان است، وزارت بهداشت بایستی در حوزه‌هایی که تا پیش از این دخالتی در آن نمی‌کرد ورود پیدا کند. به‌عبارت بهتر وزارت بهداشت برای کاهش تلفات جاده‌ای باید با خودروسازان وارد مذاکره شده و مانع از ورود خودروهای با نقص فنی به جاده‌های درون و برون شهری شود. همچنین باید بخشی از مسئولیت فرهنگ‌سازی در مورد هر آنچه باعث ارتقای سطح سلامت افراد در جامعه می‌شود را بر عهده بگیرد؛ حال می‌خواهد این در مورد مضرات فشار و قند خون باشد یا نحوه تردد عابران پیاده. صرف درصد کمی از هزینه‌های درمان مصدومان تصادفات و بیمه آنها برای پیشگیری، جلوی بسیاری از هزینه‌های آتی را خواهد گرفت.

کد خبر
258107

