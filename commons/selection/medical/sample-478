
به گزارش اخبار چند رسانه ای واحد مرکزی خبر،دکتر محمدمهدی گویا در گفت و گو با وب‌دا ضمن بیان این مطلب تأکید کرد: بیماران قلبی و ریوی، مبتلایان به بیماری سرطان، دیابتی‌ها، خانم‌های باردار، بچه‌های کوچک و افرادی که دارای نارسایی کلیوی هستند، باید واکسن
آنفلوآنزا
را دریافت کنند.

دکتر گویا با بیان این که گروه‌های پرخطر در برابر بیماری آنفلوآنزا در معرض خطر بیشتری قرار دارند، گفت: توصیه می‌کنم این افراد حتماً واکسن آنفلوآنزا را در ابتدای فصل پاییز تزریق کنند.

رئیس مرکز مدیریت بیماری‌ها به تفاوت بیماری آنفلوآنزا و سرماخوردگی معمولی پرداخت و گفت: آنفلوآنزا ناشی از ابتلاء انسان به ویروس آنفلوآنزا است و بیماری که ایجاد می‌کند از سرماخوردگی شدیدتر است و مدت بیماری طولانی‌تر است.

وی گفت: ویژگی هر دو بیماری سرماخوردگی و آنفلوآنزا این است که اگراین افراد، نکات بهداشتی را رعایت کنند و استراحت کنند و درمان‌های تجویز شده پزشک را انجام دهند، بهبود می‌یابند.

دکتر گویا در ادامه درخصوص کافی بودن واکسن آنفلوآنزا خاطرنشان کرد: واکسن آنفلوآنزا به اندازه کافی موجود است و در دسترس قرار دارد.

وی ادامه داد: وزارت بهداشت نیز از طریق دانشگاه‌های علوم پزشکی کشور برای بعضی از گروه‌های پرخطر که در اولویت قرار دارند، این واکسن را تامین و توزیع کرده است.

کد خبر
148157

