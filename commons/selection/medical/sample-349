
به گزارش ایرنا، دکتر حسن رخشنده، عضو مرکز تحقیقات فارماکولوژیک گیاهان دارویی دانشگاه مشهد و محقق این طرح گفت: این طرح با همکاری دکتر کیوان سهرابی انارکی و دکتر حسین حسین پور انجام شده است و در آن تاثیر ترکیبات اصلی گل محمدی(تانن‌ها) در التیام آفت دهانی مورد بررسی قرار گرفت.

وی افزود: این دهان شویه با شماره 59318 در اداره اختراعات به ثبت رسیده است. بر اساس تحقیقات انجام شده مصرف این دهان شویه در کوتاه مدت موجب ترمیم زخم‌های ناشی از آفت دهانی و کاهش درد و سوزش آن می‌شود.

رخشنده یادآور شد: این دهان شویه هنوز به مرحله تولید انبوه نرسیده است و برنامه ریزی برای کسب مجوز تولید و انجام تحقیقات بالینی بر روی این دارو در حال انجام است. نتایج این طرح در پایگاه بین المللی ISI نیز نمایه شده است.

رخشنده خاطرنشان کرد: افراد در زمان ابتلا به آفت دهانی می‌توانند مقداری از گلبرگ‌های خشک شده گل محمدی را بجوشانند و پس از صاف کردن در دهان قرقره کنند.

به گفته وی تا کنون تحقیقات گسترده‌ای در زمینه خواص گل محمدی از جمله تاثیر خواب آوری، ضد افسردگی، ضد تشنج، ضد التهاب، تسکین اختلالات تنفسی، شل کننده عضلات و برطرف کننده تیک‌های عصبی توسط محققان دانشگاه علوم پزشکی مشهد انجام شده است.

کد خبر
199311

