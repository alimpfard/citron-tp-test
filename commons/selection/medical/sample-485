
به گزارش رویترز
یونیسف
حدود ۲۰۰ دولت جهان را فراخواند تا در اجلاسی در مراکش در روزهای ۷ تا ۱۸ نوامبر برای گفتگو درباره
گرمایش جهانی
و محدود کردن استفاده از سوخت‌های فسیلی شرکت کنند تا منافع دوگانه بهبود سلامت و کندتر شدن تغییرات اقلیمی را ایجاد کنند.

در این گزارش آمده است که حدود ۳۰۰ میلیون کودک یا حدود یک کودک از هر هفت کودک، در مناطقی زندگی می‌کنند که بیشترین میزان آلودگی هوا را دارند که بر اساس تعریف یونیسف به معنای آلودگی در حد دست کم شش برابر میزان‌های مجاز تعیین‌شده بر اساس راهنمای
سازمان جهانی بهداشت
است.

از این شمار، ۲۲۰ میلیون کودک در آسیای جنوبی زندگی می‌کنند.

آنتونی لیک، مدیرعامل یونیسف دراین‌باره گفت آلودگی هوا «یک عامل عمده دخیل در مرگ حدود ۶۰۰۰۰۰ کودک زیر پنج سال در هرسال است» به علت ایجاد بیماری‌هایی مانند
ذات‌الریه
است.

او در بیانیه‌ای گفت: «آلاینده‌ها نه‌تنها به ریه‌های در حال رشد کودکان آسیب می‌زنند- بلکه می‌توانند از سد خونی- مغزی عبور کنند و باعث آسیب دائمی مغزهای در حال رشد کودکان شوند و درنتیجه آینده این کودکان را به خطر بیندازند.»

نیکولاس ریس، یک متخصص یونیسف در آنالیز اقلیمی و اقتصادی که این گزارش را نوشته است، گفت: «آلودگی هوا بیش از همه بر کودکان فقیر تأثیر می‌گذارد.»

سازمان بهداشت جهانی تخمین می‌زند که آلودگی هوای بیرون در سال ۲۰۱۲ به مرگ ۳.۷ میلیون نفر، ازجمله ۱۲۷۰۰۰ کودک زیر پنج سال انجامیده باشد. کارخانه‌ها، نیروگاه‌ها و وسایل نقلیه‌ای که از سوخت‌های فسیلی استفاده می‌کنند، گردوغبار و سوزاندن زباله‌های از منابع اصلی این آلودگی هستند.

بر اساس این گزارش، آلودگی هوای درون خانه که اغلب ناشی از اجاق‌های آشپزی چوب سوز یا زغال‌سنگ ‌سوز که در خانه‌ها در کشورهای جهان سوم استفاده می‌شوند، باعث مرگ شمار بیشتری از افراد، ۴.۳ میلیون نفر می‌شوند که ۵۳۱ هزار نفرشان کودکان زیر پنج سال هستند.

یونیسف برای شرکت در یک اجلاس به رهبری سازمان ملل در مراکش فراخوان داده است تا حرکت از سوخت‌های فسیلی به انرژی‌های پاک‌تر مانند انرژی باد یا خورشیدی سریع‌تر شود، دسترسی کودکان به مراقبت‌های بهداشتی بهبود یابد، قرارگیری کودکان به آلودگی کاهش داده شود و پایش کیفیت هوا تشدید یابد.

کد خبر
351210

