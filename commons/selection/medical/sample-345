
دکتر محمدرضا شانه‌ساز در گفت‌وگو با خبرنگار ایسنا، با بیان اینکه اکنون با نبود دارو مواجه نیستیم، عنوان کرد: البته کمبود همیشه بوده، اکنون هم وجود دارد.

وی افزود: قلم به قلم داروها را بر اساس کارخانه تولید کننده و شرکت وارداتی رصد می‌کنیم.
معاون داروی سازمان غذا و دارو درباره وضعیت آتی دارو در کشور گفت: اگر مسئولان کمک کنند ارز مرجع تامین شود تا مجبور به تغییر قیمت‌ها نشویم، پرداخت یارانه‌های دارویی و پوشش بیمه‌ای به درستی صورت پذیرد تا شرکت‌های دارویی ما در این زمینه دغدغه جدی نداشته باشند، به مردم قول می‌دهیم که وضعیت را مدیریت کنیم تا موردی از کمبود گسترده یا نبود دارو نداشته باشیم.

شانه‌ساز همچنین با اشاره به مشکلات وارد کنندگان دارو و مواد اولیه دارویی با توجه به مسائل مربوط به تامین نرخ ارز مرجع گفت: این مشکل وجود دارد، سازمان غذا و دارو و خود وزیر بهداشت، مرتبا وضعیت موجود را پایش کرده و برای تامین ارز با مرکز مبادلات ارزی در ارتباط هستند.

لزوم همکاری بانک‌های عامل با شرکت‌های دارویی

وی ادامه داد: تلاش می‌کنیم ارز مورد نیاز صنایع دارویی خود را تامین کنیم. متاسفانه در این زمینه انتظارات ما آن گونه که باید برآورده نشده است. انتظار می رود با توجه به اینکه دارو به عنوان اولویت دوم برای دریافت نرخ ارز مرجع معرفی شده است، بانک‌های عامل همکاری بیشتری با صنایع دارویی داشته باشند، بعضا در این خصوص با مشکل روبرو هستیم و هر روز هزینه‌های اضافه‌تری بر شرکت‌های دارویی تحمیل می‌شود ما نیز می‌خواهیم تا جایی که امکان دارد قیمت دارو تغییر نکند، بنابراین فشار مضاعفی بر شرکت‌های دارویی تولیدکننده و واردکننده وارد می‌شود و کار را مشکل می‌کند.

معاون داروی سازمان غذا و دارو درباره تخصیص ارز به لوازم آرایشی گفت: این اولویت هیچ‌گاه از سوی وزارت بهداشت و سازمان غذا و دارو برای گرفتن ارز مرجع معرفی نشده‌اند و همیشه دارو، مواد اولیه دارویی و تجهیزات پزشکی اساسی و حیاتی جزو فهرستی بوده‌اند که سازمان به بانک مرکزی اعلام کرده است البته واکسن و شیرخشک هم جزو اولویت‌های ما هستند.

 

کد خبر
188800

