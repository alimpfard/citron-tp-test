
براساس گزارش گيزمگ، پپتيدهاي خاصي كه درون سم حيوانات وجود دارند مي‌توانند از روي اين سدها پل زده و به مغز حمله كنند و اكنون دانشمندان قصد دارند از اين ويژگي مخرب براي انتقال دارو به بخش‌هاي مختلف مغزي استفاده كنند.

گروهي از دانشمندان موسسه طب زيستي در بارسلونا از آپامين، پپتيد موجود در سم زنبورها كه پس از گزيدگي در سيستم مركزي اعصاب افراد گزيده شده متراكم مي‌شوند، براي انتقال دارو استفاده كرده‌اند.

به گفته محققان سم برخي از حيوانات از قدرت حمله به سيستم عصبي مركزي برخوردار است، و اين به آن معني است كه اين ماده مي‌تواند از ميان سد مغزي-خوني عبور كرده و احتمالا داروها را نيز همراه خود حمل كند.

طبيعي است كه تكنيك استفاده از سم براي قاچاق دارو به درون مغز مي‌تواند مشكل‌ساز باشد زيرا ماده منتقل كننده يك سم است. از اين رو محققان آپامين مورد استفاده خود را به گونه‌اي بهبود دادند تا كمتر سمي باشد و در عين حال توانايي‌اش براي عبور از سد مغزي-خوني را حفظ كند. اين فرايند به واسطه حذف مواد شيميايي موجود در آپامين كه امكان اتصال آن را به كانال‌هاي پتاسيمي نورون‌ها فراهم مي‌آورد، ممكن شده‌است.

به اين شكل از شدت سمي بودن آپامين كاسته شده و قابليت آن براي عبور از سد‌هاي مغزي حفظ مي‌شود. در مرحله بعدي دانشمندان بايد اين حامل دارو را تا حد امكان كوچك و نامرئي مي‌كردند تا سيستم ايمني توانايي مشاهده آن را نداشته‌باشد. نتيجه اين تلاش نسخه‌اي از پپتيد به نام Mini-Ap4 بود كه حتي نسبت به پپتيد اصلي توانايي بهتري در دسترسي به نقاط مختلف مغز داشت.

محققان معتقدند از آنجايي كه اين حامل دارو ساختاري حلقه‌اي دارد، نسبت به آنزيم‌هايي كه اتصالات پپتيدي را از بين مي‌برند مقاوم‌ترند. مرحله بعدي آزمايش عملكرد حمل دارو توسط اين پپتيد‌هاي جديد است و براي آزمايش اين فرايند قرار است از سلول‌هاي انساني در مغز موش استفاده شود.

کد خبر
365990

