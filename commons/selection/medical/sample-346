
 

دکتر سیامک افاضلی در گفتگو با خبرنگار مهر، حجم بازار دارو در سال گذشته در کشور را 4200 میلیارد تومان عنوان کرد که حدود 1500 میلیارد تومان آن مربوط به داروهای وارداتی و 2700 میلیارد تومان آن فروش داروهای ایرانی بوده است.

وی با بیان اینکه 96.5 درصد عددی از مصرف داروهای کشور تولید داخل و 3.5 درصد وارداتی است، ادامه داد: با توجه به حجم اعلام شده به خوبی می‌توان گفت که داروهای ایرانی تا چه حد نسبت به داروهای خارجی ارزان تر و مقرون به صرفه تر هستند.
افاضلی با بیان اینکه براساس تخمین‌های اولیه حجم بازار دارو در سال 91 حدود 4500 تا 4800 میلیارد تومان خواهد بود، اظهار داشت: نگاهی به وضعیت تولید دارو در سالهای اخیر نشان می‌دهد که قسمت عمده‌ای از نیاز کشور با توجه به دستیابی به دانش تولید دارو، در کشور و توسط محققان ایرانی تولید می‌شود.

مدیرعامل شرکت سها دارو از خودکفایی در عرصه تولید مواد اولیه دارویی که تا پیش از این قسمت عمده آن وارداتی بوده خبر داد و گفت: هم اکنون و با حرکت‌های صورت گرفته عمده مواد اولیه دارویی در داخل کشور در حال تولید است و می‌توان گفت در این مرحله به خودکفایی رسیده‌ایم.

وی تصریح کرد که تنها 3.5 درصد داروهای وارداتی در کشور به طور عمده برای بیماری‌های خاص است که خوشبختانه برخی از این داروهای خاص را نیز شرکت‌های داخلی ایرانی توانستند تولید و وارد بازار کنند.

افاضلی گفت: مسیر تولید دارو و موفقیت ایران در عرصه تولید مواد اولیه دارویی توقف ندارد و مسیر پیشرفت آن ادامه دارد و امید می رود با این سرعتی که در مسیر تولید دارو پیش می‌رود در سال آینده خودکفایی 100 درصد دارویی را در کشور داشته باشیم.

وی با اشاره به برطرف شدن مشکلات تامین ارز برای تولید دارو و کمبودهای مقطعی در این بخش گفت: وزارت بهداشت با هماهنگی بانک مرکزی در حال برطرف کردن مشکلات در این بخش است و با توجه به حرکت‌های صورت گرفته نباید دغدغه‌ای برای این بخش متصور شد.

مدیرعامل شرکت سها دارو با بیان اینکه به چشم انداز 20 ساله کشور و اهداف افق 1404 در حیطه صنعت دارو رسیده‌ایم، ادامه داد: صنعت دارویی ایران رتبه اول را در منطقه خاورمیانه به خود اختصاص داده و با توجه به اقدامات صورت گرفته به زودی ایران جزء کشورهای دارای صنعت پیشرفته دارویی در جهان خواهد شد.

افاضلی با اشاره به فعالیت پررنگ بخش تحقیق و توسعه دارو در کشور خاطرنشان کرد: بسیاری از داروهای انحصاری برخی کشورها هم اکنون توسط محققان کشورمان بومی سازی و تولید شده است که این امر نویدبخش آن است که در آینده نزدیک، ایران این توان را داشته باشد که حتی برخی از داروها را برای نخستین بار به جامعه جهانی معرفی کند.

 

 

کد خبر
190727

