
 

به گزارش مهر، دکتر احمدعلی نوربالا در سومین همایش سلامت روان و رسانه که در فرهنگسرای رسانه برگزار شد، گفت: از 10 بیماری معلولیت‌زا 5 مورد آن مربوط به بیماریهای روانی است که افسردگی بیش از بقیه موارد بر آن تأثیرگذار است.

وی با اشاره به گزارشی که در سال 2000 منتشر شده است، افزود: پیش‌بینی می‌شود تا سال 2020 ، اختلال افسردگی از رتبه 4 به رتبه 2، خشونت از 19 به 12، حوادث رانندگی از 9 به رتبه 3، عوارض ناشی از جنگ از 16 به 8، صدمه به خود از 17 به 14 برسد که بیانگر توجه به سلامت روان در سال‌های آینده است.

نوربالا، وجود فقر را باعث افزایش اختلالات روانی اعلام کرد و تکرار این چرخه را خطرناک دانست و گفت: اجتناب بیماران روانپزشکی از مراجعه به پزشکان باعث معلولیت فردی و خانوادگی می‌شود به طوری که 70 درصد افرادی که به پزشک مراجعه نکرده‌اند به دلیل انگ اجتماعی بوده است.

عضو هیئت علمی دانشگاه علوم پزشکی تهران در مورد شیوع اختلالات روانی در تهران گفت: طبق پژوهش انجام شده در سال 78 و بررسی جمعیت بالای 15 سال، 35 هزار و 14 نفر ارزیابی شدند که در استان تهران 21.2 درصد و در شهر تهران 21.5 درصد دارای علایم اختلالات روانی بوده‌اند.

نوربالا گفت: در تهران اضطراب نسبت به میانگین کشوری بیشتر است اما اختلال افسردگی نسبت به میانگین کشوری کمتر بوده است.

وی با مقایسه‌ای در سال 78 و 90 گفت: در سال 78 شیوع علایم جسمی‌سازی 10.3 و در سال 90 این آمار 34.99 درصد بوده است. و اضطراب از 23.1 به 36.61 درصد در سال 90 رسیده است همچنین افسردگی از 18.4 به 35.69 افزایش یافته و بد کار کردن از 21.5 به 26.48 در سال 90 افزایش یافته است.

عضو هیئت علمی دانشگاه علوم پزشکی تهران در مورد شیوع اختلالات روانی در سال گذشته نیز گفت: دو تحقیق در این باره انجام شده که افراد 15 تا 64 سال را 23.6 درصد عنوان کرده و در تحقیق دیگر افراد 18 سال به بالا را 17.1 درصد توصیف کرده است. بنابراین با توجه به این تحقیقات در 10 سال گذشته 38 درصد شیوع اختلالات روانی رشد داشته است.

نوربالا اضطراب در جامعه ایرانی را در سال 77 قابل تأمل با سایر مناطق و در سال 88 از کشورهای منطقه بالاتر دانست و گفت: طی سالهای 86 تا 88 مصرف داروهای ضداضطراب بسیار افزایش یافته که این زنگ خطر قابل توجهی است.

وی میزان بار کلی اختلالات روانی و رفتاری در ایران را 14 درصد دانست و افزود: این در حالی است که سهم بودجه سلامت روان 3 درصد است.

نوربالا تصریح کرد: طبق اعلام سازمان بهداشت جهانی 1.85 تا 2.6 دلار در کشورهای کم‌ درآمد برای هر بیمار اسکیزوفرنی، دوقطبی، سوءمصرف الکل و افسردگی هزینه می‌شود بنابراین اگر برای هر نفر در سال 0.2 دلار سرمایه‌گذاری شود، خدمات اولیه بالا می‌رود.

کد خبر
203194

