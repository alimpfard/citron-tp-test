
براساس گزارش ساينس الرت، اين شيوه كه در آزمايش‌هاي حيواني عملكردي موفق از خود به نمايش گذاشته‌است، درصورت موفقيت در انسان مي‌تواند نياز به پيوند قرنيه را از بين ببرد و زندگي بيش از ده ميليون انسان در سرتاسر جهان را متحول سازد. 

قرنيه خارجي‌ترين لايه چشم به شمار مي‌رود كه براي سالم ماندن بايد مرطوب و شفاف باقي بماند. اما افزايش سن،‌بيماري، و ضربه مي‌تواند به قرنيه آسيب‌هايي مانند التهاب شديد وارد كند كه در نتيجه آن ديد مختل خواهد شد.

پيوند قرنيه درحال حاضر تاثيرگذارترين شيوه براي احياي بينايي در افرادي است كه دچار آسيب قرنيه شده‌اند، اما مشكل كم بودن تعداد اهدا كننده روند اين درمان را با محدوديت‌هايي مواجه ساخته‌است. در سال 2014 بيش از 47 هزار پيوند قرنيه انجام گرفته‌است اما تعداد اهدا كننده‌ها به اندازه‌اي نيست كه بتواند با ميزان تقاضاي جهاني برابري كند. از سويي ديگر احتمال پس زدگي عضو پيوندي نيز بيماران را تهديد مي‌كند.

محققان دانشگاه ملبورن معتقدند شيوه درماني آنها عملكردي بهتر از پيوند قرنيه داردو به تدريج مي‌توان با استفاده از سلول‌هاي بدن بيمار، بينايي را بدون خطر پس زده شدن به بيمار بازگرداند. نوار شفافي كه محققان استراليايي براي كشت سلول قرنيه ايجاد كرده‌اند بستر اصلي اين درمان جديد را فراهم مي‌آورد. در اين شيوه از سلول‌هاي قرنيه چشم بيمار نمونه‌برداري مي‌شود، سلول‌ها روي نوار تركيبي كشت داده مي‌شوند و پس از چند برابر شدن به چشم پيوند زده مي‌شوند تا بتوانند با بازگرداندن رطوبت به قرنيه، شفافيت و سلامت را به آن بازگردانند.

اين نوار كه از جنس هيدروژل است، از يك تار موي انسان باريكتر بوده و ضخامتي برابر 50 ميكرومتر دارد و پس از كشت سلول‌ها و بازيابي سلامت قرنيه، اين نوار شفاف به تدريج متلاشي شده و در عرض دو ماه ناپديد مي‌شود. به گفته محققان اين نوار باريك هيچ عوارض جانبي به دنبال ندارد و علاوه بر اين مي‌تواند احتمال خطر پس زدگي عضو و انتقال بيماري را كاهش دهد. 
قرار است آزمايش باليني اين تكنيك روي انسان از سال آينده آغاز شود.

کد خبر
343397

