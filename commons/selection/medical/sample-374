
به گزارش رویترز پژوهشگران داده‌های مربوط به گروه بزرگی از بیماران
سکته مغزی
را تجزیه‌وتحلیل کردند و آن‌ها را با داده‌های افراد مشابه بدون سکته مغزی، مقایسه کردند.

در ۲۵ درصد بیماران در طول دو سال پس از سکته مغزی، تشخیص
افسردگی
داده شد و در بیش از نیمی از این افراد تشخیص افسردگی در سه ماه نخست پس از سکته مغزی داده شده بود.

در مقام مقایسه، اندکی کمتر از ۸ درصد افرادی که سکته مغزی نکرده بودند، در طول دوره بررسی دچار افسردگی شده بودند و کمتر از یک‌چهارم این موارد افسردگی در طول سه ماه نخست بررسی رخ داده بود.

دکتر مرت اوسلر از دانشگاه کپنهاگ در دانمارک و نویسنده ارشد مقاله این پژوهش گفت: «فراوانی افسردگی در بیماران سکته مغزی در مقایسه با بیمارانی که دچار سایر مشکلات بدنی حاد مانند حمله قلبی می‌شوند، بسیار بالاتر است. به نظر می‌رسد که عدم تعادل‌هایی در مغز به علت سکته مغزی باعث شود که بیماران سکته مغزی به افسردگی حساس‌تر باشند.»

اوسلر و همکارانش در مقاله‌شان در ژورنال جامای روان‌پزشکی (JAMA Psychiatry) می‌نویسند که بیش از ۳۰ میلیون نفر در سراسر جهان دچار سکته مغزی تشخیص داده می‌شوند.

این پژوهشگران می‌گویند در بیماران سکته مغزی نیز مانند افرادی که سکته مغزی نکرده‌اند، خطر افسردگی در سنین بالاتر، در زنان، افرادی که تنها زندگی می‌کنند یا تحصیلات کمتری دارند و افرادی که به دیابت مبتلا هستند یا سابقه مشکلات روانی دارند، بیشتر است.

کد خبر
346012

