
به گزارش مهر، شهر شیروان با جمعیت حدود 150هزار نفر دومین شهر بزرگ
خراسان‌شمالی
محسوب می‌شود، اما هر از گاهی بیان برخی مشکلات این شهرستان از سوی مردم غیرقابل‌باور و نسبت‌دادن آنها به شهری با این جمعیت، اندکی مشکل است.از جمله این موارد معضل کافه‌ها و قهوه‌خانه‌های سنتی بود که به وفور و با داشتن مجوز عرضه قلیان، در عرصه شهر جولان می‌دادند و کمتر کسی هم می‌توانست به آنها اعتراض کند.

معضل کبوتربازی و عاصی شدن مردم بعضی از مناطق این شهر، بافت‌های فرسوده شهری و هجوم موریانه‌ها و... نیز ازجمله مشکلاتی بوده که پیش از این داد مردم شیروان را بلند کرده بود که صدای اعتراض آنها از طریق رسانه‌ها به گوش مسئولان  رسید.

معضلی به نام نبود چشم‌پزشک

یکی دیگر از مشکلات شیروان، نبود چشم‌پزشک در این شهرستان‌ است. پیش از این خانم دکتر چشم پزشکی در این شهرستان دوره طرح خود را می‌گذراند و ملجا افرادی بود که از سراسر شهرستان برای درمان موارد اورژانسی و غیراورژانسی چشم به وی مراجعه می‌کردند.

از بخت بد مردم، برای این تنها چشم‌پزشک شهرستان هم مشکلاتی پیش آمد و وی حدود شش ماه پیش ناگزیر شد با هماهنگی مسئولان درمانی و دیگر مسئولان شهرستان، عطای شیروان را به لقای آن ببخشد و کوله‌بار سفر از این شهر ببندد.از آن موقع تاکنون شهرستان شیروان فاقد چشم‌پزشک بوده و اگر کسی خدای نکرده دچار مشکل چشمی شود یا به هر علتی برای چشمش مشکلی پیش‌آید باید مسیر 60کیلومتری شیروان تا بجنورد را بپیماید و به چشم پزشکان مرکز استان رجوع کند.

حال درنظر بگیرید به‌طور مثال آنگونه که بسیار اتفاق می‌افتد، اگر حین فعالیت‌هایی چون جوشکاری و امثال آن، پلیسه و یا جسم خارجی به چشم کسی آسیب بزند یا اتفاقات خطرناک‌تری پیش‌آید، این موارد اورژانسی تا به بجنورد برسند چه حالی پیدا می‌کنند و چه اتفاقات ناگوارتری صرفا به‌خاطر دیر رسیدن به مرکز درمانی می‌تواند برای آنان ایجاد ‌شود.

دودش به چشم مردم می‌رود

رئیس بیمارستان امام خمینی(ره) شیروان می‌گوید: در حال حاضر بیش از شش ‌ماه است که شهرستان شیروان فاقد چشم‌پزشک است. بهمن جعفری با بیان اینکه حدود شش ‌ماه پیش چشم‌پزشکی که مشغول گذراندن دوره طرح خود در این شهرستان بود به‌علت بروز برخی مشکلات مجبور به ترک شیروان شد، اظهار داشت: با عزیمت این دکتر و به‌علت اینکه توزیع نیروهای پزشکی با درخواست دانشگاه علوم پزشکی استان از وزارت بهداشت و توسط ستاد توزیع نیروی انسانی وزارتخانه انجام می‌شود، این شهرستان تاکنون نتوانسته نیروی دیگری را برای شهرستان جایگزین کند. وی افزود: ستاد توزیع نیروی وزارت بهداشت براساس اولویت‌ها و اعلام نیاز استان‌ها به‌صورت سالانه اقدام به توزیع نیروهای درمانی می‌کند.

به گفته جعفری اعلام نیاز شهرستان شیروان توسط دانشگاه علوم پزشکی خراسان‌شمالی صورت گرفته است و به یقین در آبان‌ماه سال‌جاری و پس از توزیع نیروهای جدید، دکتر چشم‌پزشک برای خدمت در شهرستان شیروان نیز اعزام می‌شود. وی در ادامه گفت: البته در طول این شش ماه تلاش‌های بسیاری برای آوردن چشم‌پزشک جدید به این شهرستان و یا حتی چشم‌پزشکی که به‌صورت یک یا دو روز در هفته در شیروان مستقر شود، صورت‌گرفته اما تمامی این تلاش‌ها بدون نتیجه باقی مانده است.

این مسئول اظهار داشت: به‌علت اینکه در مرکز استان چشم‌پزشک دوره طرحی که ملزم به خدمت در شهرستان شیروان باشد وجود ندارد و همچنین دیگر چشم‌پزشکان با‌سابقه نیز برای فعالیت در این شهرستان رغبت نشان نمی‌دهند، عملا امکان یافتن چشم‌پزشک جایگزین در این شهرستان با مشکل روبه‌رو شده است. رئیس بیمارستان امام خمینی(ره) شیروان در عین حال اظهار امیدواری کرد: به‌طور حتم در آبان‌ماه سال‌جاری با توزیع نیروهای جدید وزارت بهداشت، یک نیروی چشم‌پزشک نیز به شهرستان شیروان اختصاص داده می‌شود.

کد خبر
182128

