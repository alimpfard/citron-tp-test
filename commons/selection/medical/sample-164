
هدف از این کارزار بهداشت روانی مبارزه با انگ زنی و برداشت‌های نادرست درباره
افسردگی
است.

سازمان جهانی بهداشت می‌گوید افسردگی در حال حاضر علت اصلی اختلال در سلامت و ناتوانی در جهان است و بیش از ۳۰۰ میلیون نفر در جهان دچار آن هستند.

بر اساس گزارش این سازمان، میزان‌های افسردگی از سال ۲۰۰۵ تاکنون بیش از ۱۸ درصد افزایش یافته است. درعین‌حال فقدان حمایت‌های لازم برای بهداشت روانی به همراه ترس رایج از انگ زنی باعث شده است که بسیار افراد دچار این عارضه درمانی را که برای زندگی سالم و شکوفا به آن نیاز دارند، دریافت نکنند.

مارگرت چن، مدیرکل سازمان جهانی بهداشت می‌گوید:‌«این ارقام جدید هشداری دوباره برای همه کشورها است تا در رویکردهای خود به بهداشت روانی تجدیدنظر و با فوریت با این موضوع برخورد کنند.»

شکار ساکسنا، مدیر بخش بهداشت روانی سازمان جهانی بهداشت می‌گوید: «برای کسی که با افسردگی زندگی می‌کند، حرف زدن با فردی که به او اعتماد دارد، اغلب نخستین گام به سوی درمان و بهبودی است.»

افسردگی خطر دچار شدن به بیماری‌ها و اختلالات عمده مانند اعتیاد، رفتارهای خودکشی، دیابت و بیماری قلبی را می‌افزاید که ازجمله بزرگ‌ترین عوامل مرگ‌ومیر انسان‌ها هستند.

سازمان جهانی بهداشت می‌گوید در بسیاری از کشورها حمایت چندانی از افراد دچار اختلالات سلامت روانی انجام نمی‌شود و حتی در کشورهای ثروتمندتر فقط نیمی از افراد دچار افسردگی درمان لازم را دریافت می‌کنند.

بر اساس گزارش سازمان جهانی بهداشت ۷ به‌طور میانگین فقط ۳ درصد بودجه‌های بهداشتی دولت‌های جهان برای بهداشت روانی صرف می‌شود (این مقدار از یک درصد در کشورهای فقیر تا ۵ درصد در کشورهای ثروتمند متفاوت است).

ساکسنا می‌گوید: «درک بهتر بیماری افسردگی و چگونگی درمان آن فقط آغاز کار است. پس‌ازاین لازم است خدمات بهداشت روانی پایدار ارتقا یافته در دسترس هرکسی قرار دارد، حتی افرادی که در مناطق دورافتاده زندگی می‌کنند.»

کد خبر
366291

