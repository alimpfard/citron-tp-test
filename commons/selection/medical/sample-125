
براساس گزارش BBC، كمبود نمونه مغز مبتلا به اختلالاتي از قبلي افسردگي يا اختلال استرس پس از حادثه باعث شده تا دانشمندان از مردم درخواست كنند مغزهاي بيشتري اهدا كنند.

ناآگاهي از دليل وقوع اين نوع از اختلالات در مغز دليل اصلي كمبود مغزهاي اهدايي است و دانشمندان معتقدند اگر مردم بدانند تغيير در سيستم اتصالات مغزي عامل ابتلا به انواع بيماراي‌هاي مغزي است،‌اين كمبود برطرف خواهد شد.

مغز انسان به همان اندازه كه زيباست، پيچيده نيز هست و نوع اتصالات آن همراه با رشد انسان دچار تغيير مي‌شود. دانشمندان طي سال‌هاي اخير ارتباط مستقيمي ميان شكل مغز و اختلالات ذهني و عصبي كشف كرده‌اند.

درحال حاضر بيش از 3000 مغز در مركز منابع نسوج مغزي دانشگاه هاروارد ذخيره شده‌است. اين مركز يكي از بزرگترين بانك‌هاي مغز در جهان به شمار مي‌رود. بيشتر اين نمونه‌ها از افراد مبتلا به اختلالات مغزي و عصبي است. اما مشكل اينجاست كه تعداد مغزهاي موجود براي تامين نياز تمامي جامعه تحقيقاتي كافي نيست.

به گفته محققان كشف درمان‌هاي جديد براي بسياري از بيماري‌هاي عصبي و مغزي در گرو مطالعات علمي و پزشكي است درحالي كه كمبود بافت مغز براي انجام مطالعات توسعه اين درمان‌ها را با محدوديت مواجه ساخته‌است. به بياني ديگر ابزار و توانايي براي ايجاد كشفيات بزرگ پزشكي در زمينه بيماري‌هاي عصبي موجودند اما كمبود نمونه اين روند را با مشكل مواجه ساخته‌است.

نمونه‌هاي مغز مبتلا به بيماري‌هايي با منشا روحي رواني مانند افسردگي با بيشترين كمبود در بانك‌هاي مغز مواجهند و محققان معتقدند اين كمبود به دليل تصور نادرست مردم از اين بيماري‌هاست زيرا بيشتر افراد تصور مي‌كنند بيماري كه در دسته بيماري‌هاي روحي قرار دارد در ساختار مغز تغييري ايجاد نمي‌كند پس نيازي به اهداي مغز افراد مبتلا به اين بيماري‌ها نيست.

کد خبر
362386

