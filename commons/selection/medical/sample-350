
دکتر محمدمهدی قیامت گفت: آخرین بررسی‌ها نشان می‌دهد بسیاری از بیمارستان‌ها و مراکز درمانی کشور با کمبود جدی داروهای بیهوشی روبرو هستند.

به گزارش مهر، منتخب هیئت مدیره نظام پزشکی تهران بزرگ افزود: به رغم اینکه بارها در این باره هشدار داده بودیم اما متاسفانه مسوولان مربوطه فقط کم توجهی کردند. این درحالی است که شواهد نشان می‌دهد در آستانه تعطیلات نوروزی فقط بیماران اورژانسی امکان انتقال به اتاق عمل را خواهند داشت و تکلیف سایر بیماران معلوم نیست.

رئیس انجمن بیهوشی و مراقبت‌های ویژه ایران با عنوان این مطلب که نمی‌توان اتاق عمل را به دلیل نبود داروهای اصلی تعطیل کرد، گفت: متاسفانه داروهای قدیمی که تا پیش از این استفاده نمی‌شده، دوباره وارد چرخه داروهای بیهوشی شده است که این می‌تواند زنگ خطری برای سلامت بیماران باشد‏‎.

منتخب هیئت مدیره نظام پزشکی تهران بزرگ تصریح کرد: تاکنون بارها به مسئولان مربوطه نسبت به کمبود و محدودیت داروهای با کیفیت بیهوشی در بیمارستان‌ها و مراکز درمانی هشدار داده‌ایم. اما متاسفانه به رغم تذکرات فراوان و اعلام خطرات جدی، هنوز مسئولان مربوطه در خواب هستند و به طور قطع تاوان مشکلات را مردم و بیماران می‌پردازند.

 

کد خبر
205046

