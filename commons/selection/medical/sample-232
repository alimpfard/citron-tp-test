
براساس گزارش نيچر، اين كشف جديد نه‌تنها مي‌تواند قوانين علمي را تغيير دهد، بلكه مي‌تواند به درك تاثير سيستم ايمني بدن بر
مغز
و بدن انسان كمك كند.

به گفته محققان ويرجينيا تا پيش از اين همه تصور مي‌كردند نقشه كل بدن ترسيم شده و هيچ ساختار ناشناخته‌اي در آن وجود ندارد. پس از آنكه تاثير اين عروق لنفاوي جديد بر رفتار‌هاي اجتماعي انسان آشكار شد، دانشمندان نسبت به اين كشف جديد كه اولين‌بار در ماه ژوئن اعلام شد، علاقمند شدند. به گفته دانشمندان سيستم ايمني بدن مي‌تواند از طريق اين عروق بر رفتارهاي اجتماعي انسان اثرگذار باشد.

سيستم لنفاوي متشكل از عروقي است كه گلبول‌هاي سفيد خون و ديگر سلول‌هاي ايمني را در سرتاسر بدن به چرخش در مي‌آورند. اين سيستم پل ارتباطي ميان نسوج و جريان خون است كه به خارج كردن سلول‌هاي خوني مرده و ديگر پسماند‌ها از خون كمك مي‌كند.

دانشمندان سال‌ها پيش به اين نتيجه رسيده بودند، كه مغز داراي رگ‌هاي لنفاوي نيست و هيچ ارتباط مستقيمي ميان مغز و سيستم ايمني بدن وجود ندارد. اما به تازگي مشخص شده‌است كه عروق لنفاوي درون مننژ مغز مخفي شده‌است. براي كشف اين عروق، دانشمندان كل مننژ مغز موش را روي يك اسلايد ميكروسكوپ قرار دادند تا بتوانند آن را در حالت طبيعي بررسي كنند.

پس از بررسي‌هاي دقيق در زير ميكروسكوپ محققان دريافتند سلول‌هاي ايمني در سرتاسر نمونه با الگويي رگ مانند پراكنده شده‌اند و بررسي‌هاي بيشتر نشان داد كه اين ساختار درحقيقت عروق لنفاوي هستند. با تزريق رنگدانه‌ها به بدن موش محققان مشاهده كردند اين عروق سلول‌هاي ايمني و مايعات را از مايع نخاعي به عروق سينوسي و از آنجا به غدد لنفاوي مجاور انتقال مي‌دهند،‌اين يعني ارتباط مستقيم ميان مغز و سيستم ايمني.

نمونه عروق مشابه در بافت‌شناسي مغز انسان نيز مشاهده شده‌است اما شناسايي عملكرد آنها در انسان نيازمند مطالعات بيشتري است. درك اين موضوع مي‌تواند به درمان بيماري‌هايي مانند آلزايمر كمك كند.

کد خبر
340573

