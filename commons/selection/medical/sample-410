
به گزارش فارس، افشین طیبی افزود: يكي از علایم اصلی اختلال افسردگی اساسی، کاهش تمرکز است. سیگار جزیی دارد به نام نیکوتین که در مغز به دوپامین و استیل‌کولین تبدیل و موجب ایجاد حالات خلقی بهتر می‌شود.

این متخصص حوزه بهداشت روان گفت: فرد مبتلا به افسردگی اساسی ممکن است به دلیل خوددرمانی به مصرف سیگار روی آورد تا از طریق مصرف نیکوتین،‌ دوپامین و استیل‌کولین را افزایش دهد، چراکه این ناقل‌های شیمیایی برای تمرکز و حافظه لازم هستند.

طیبی تصریح کرد: بنابراین مبتلایان به اختلال افسردگی اساسی با مصرف سیگار به طور موقتی افسردگی خود را بهبود و تمرکزشان را افزایش می‌دهند. ضمن این که مصرف سیگار اثر مثبت موقتی بر خلق دارد.

وی اذعان داشت: فردی که مبتلا به افسردگی اساسی است و همزمان سیگار مصرف می‌کند از این موضوع غافل است که 200 سم را همراه نیکوتین وارد بدن خود می‌کند.

این روانپزشک گفت: وقتی تمرکز فرد بیشتر می‌شود تمایل او به مصرف سیگار افزایش پیدا می‌کند و به 200 سم وارد شده به بدنش توجه نمی‌کند.

این متخصص حوزه بهداشت روان تصریح کرد: برای درمان مصرف سیگار ابتدا باید اختلال زیربنایی را درمان کنیم چراکه در صورت عدم درمان اختلال زمینه‌ای، مصرف سیگار ادامه خواهد داشت.

وی تاکید کرد: البته همه‌ افراد به دلیل افسردگی سیگار نمی‌کشند، اما مصرف نیکوتین در مبتلایان به اختلال افسردگی به ویژه افسردگی اساسی، وجود اختلال است، بنابراین یکی از دلایل مصرف سیگار در مبتلایان به افسردگی اساسی، وجود اختلال و بهبودی موقتی با افزایش خلق و تمرکز است.

این روانپزشک خاطر نشان کرد: افسردگی یکی از شایع‌ترین اختلالات روانپزشکی است که با خلق افسرده، احساس غمگینی،‌ اعتماد‌به‌نفش پایین،‌ بی‌علاقگی، حواس‌پرتی، اختلال در تمرکز و حافظه و افت عملکرد شغلی و اجتماعی همراه است.

کد خبر
286014

