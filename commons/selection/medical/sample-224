
مديركل دفتر سلامت روان وزارت بهداشت در توضيح جزئيات اين بسته گفت:هم‌اكنون مراحل پاياني تدوين بسته درماني سلامت روان در حال پايان است. سعي كرده‌ايم نقاط ضعفي را كه تاكنون در زمينه ارائه خدمت به بيماران روانپزشكي داشته‌ايم به‌خصوص در موارد اختلالات شديد برطرف كنيم چرا كه در درمان بيشتر با اختلالات شديدي كه منجر به بستري و درمان مي‌شود سر و كار داريم و تاكنون نقاط ضعف و فضاهاي خالي بسياري در اين زمينه وجود داشته است.

دكتر احمد حاجبي افزود: يكي از مشكلات موجود كمبود تخت‌هاي روانپزشكي بوده، در واقع ما به‌دنبال پوشش و رفع مشكلات مالي بيماران هستيم مثلاً برخي خدمات كه بيمارستان‌ها ارائه مي‌دادند تحت پوشش بيمه نبود به همين دليل در طرح تحول نظام سلامت پوشش بيمه افزايش مي‌يابد. احتمال دارد كه سقف بستري بيماران روانپزشكي كه توسط سازمان‌هاي بيمه گر در هر سال 56روز بوده با استفاده از طرح تحول افزايش يابد يعني مدت بيشتري را بيماران بتوانند در بيمارستان‌ها بستري بمانند.

به گفته وي درمان بستري اعتياد كه تاكنون هيچ‌گونه پوشش بيمه‌اي نداشته در اين طرح بستري ديده شده و كودكان، زنان و نوجوانان كه جزو گروه‌هاي آسيب‌پذير هستند در اين بسته طبق توافقات اوليه قرار است تحت پوشش بيمه قرار گيرند. مديركل سلامت روان وزارت بهداشت همچنين با بيان اينكه 23/6 درصد آخرين آمار شيوع اختلالات رواني در كشور است، گفت: انگ ناشي از بيماري‌هاي رواني در جامعه وجود دارد كه باعث عدم‌مراجعه بيماران به مراكز درماني شده است و همين امر باعث مي‌شود كه بيماران، بيماري خود را حتي زماني كه درمان را آغاز كرده‌اند از اطرافيان به‌دليل نگراني‌هايي كه دارند پنهان كنند.

 

کد خبر
271146

