
مهر نوشت: دکتر محمد مهدی گویا با بیان این مطلب افزود: متاسفانه بعضا در خبرها می‌خوانیم که مردم عادی با خوردن گوشت دام به این بیماری مبتلا می‌شوند. در صورتی که این بیماری برای کارگران شاغل در کشتارگاه‌ها، قصابی‌ها و کسانی که با دام سر و کار دارند است.

وی با اعلام اینکه از ابتدای سال جاری تاکنون 26 نفر در کشور به
تب کریمه کنگو
مبتلا شده‌اند افزود: تا الان 6 نفر در اثر ابتلا به این بیماری فوت شده‌اند که یک مورد آن مربوط به کشور همسایه بوده است.

گویا ادامه داد: فصل بهار و تابستان فصل ابتلا به بیماری تب کریمه کنگو است ولی موارد ابتلا نسبت به 3 ماهه اول سال گذشته افزایش نداشته است.

رئیس مرکز مدیریت بیماری‌های واگیر وزارت بهداشت با اشاره به ماه‌های مبارک رجب، شعبان و رمضان افزود: ذبح و کشتار دام در این ایام زیاد است در نتیجه تماس با دام بیشتر است. لذا به هموطنان توصیه می‌شود از ذبح دام در منزل خودداری کنند و از خرید دام‌هایی که غیر از کشتارگاه‌ها ذبح شده‌اند، امتناع کنند.

گویا با اعلام اینکه دام‌ها بعد از ذبح در کشتارگاه به مدت 24 ساعت در سردخانه می‌ماند، گفت: در این مدت ویروس از بین می‌رود و مصرف گوشت خطری برای افراد ندارد.

وی با عنوان این مطلب که ذبح دام کار هر کسی نیست، افزود: اگر کسی که دام نگهداری می‌کند توسط کنه گزیده شد می‌بایست به مرکز بهداشتی درمانی مراجعه کند تا اقدامات لازم برای او صورت بگیرد.

تب کریمه کنگو یک عفونت ویروسی است که به شدت واگیردار است. این بیماری از طریق تماس با حیوان آلوده و در هنگام ذبح حیوان و تماس با امعاء و احشاء حیوان آلوده در صورت عدم رعایت نکات بهداشتی به انسان منتقل می‌شود.

بروز علائم شبیه سرماخوردگی و استخوان درد در مراحل اولیه و تب همراه با خونریزی در مراحل بعدی از نشانه‌های این بیماری است و کادر درمانی و افرادی که با این دسته از بیماران مواجه می‌شوند باید سریعا مراتب را به مراکز بهداشتی درمانی اطلاع دهند.

کد خبر
173596

