
محمدرضا کسرایی در گفت‌وگو با ایسنا درباره محرومیت
استقلال
و اتهامی که درباره "تحریف" نامه ارسالی
فیفا
به استقلال متوجه او شده، گفت: این اتفاقات هیچ ارتباطی به من ندارد. نامه‌ی محکومیت استقلال در تاریخ 19 دسامبر به این باشگاه رسیده است و ما در تاریخ 22 دسامبر نامه فارسی را به آن‌ها فرستادیم. یعنی آن‌ها سه روز زودتر از این محکومیت خبر داشتند. در تاریخ 22 دسامبر یک نفر از کمیته بین‌الملل فیفا با فدراسیون فوتبال تماس گرفت و اعلام کرد که استقلالی‌ها تا سه روز بعد از این حکم زمان دارند که این پول را واریز کنند و اگر پول واریز شده است ما از اجرای این حکم جلوگیری کنیم. با توجه به همین موضوع در روز پنجشنبه و در شرایطی که احتمال داشت باشگاه استقلال تعطیل باشد ما برای آن‌ها نامه‌ای را ارسال کردیم و حتی این نامه از طریق ایمیل هم برای آن‌ها فرستاده شد. الان نمی‌دانم مشکل فردوسی‌پور چیست که این صحبت‌ها را بیان می‌کند.

او در پاسخ به این سوال که گفته می‌شود نسخه ترجمه شده فیفا تحریف شده است، خاطرنشان کرد: این نامه سه بند دارد. در بند نخست عینا نامه 19 دسامبر درباره محرومیت استقلال از فصل نقل و انتقالات که قبلا فیفا برای آن‌ها فرستاده بود، قرار دارد. در تاریخ 22 دسامبر نسخه انگلیسی با متن فارسی برای این باشگاه ارسال شده است. با احتساب اینکه قبلا فیفا یک بار آن نامه را برای استقلال فرستاده و ما هم همان موقع رو نوشت را ارسال کرده‌ایم، استقلالی‌ها سه بار این نامه را دریافت کرده‌اند.

رییس کمیته روابط بین الملل سازمان لیگ فوتبال ایران ادامه داد: در بند دوم آمده است که با توجه رای 28 سپتامبر، شما یک ماه وقت دارید که مطالبات عادل شیحی را پرداخت کنید. آیا آنها نمی‌دانستند که این یک ما از تاریخ 28 سپتامبر است نه از زمانی که این نامه زده می‌شود؟ صحبت هایی که در این باره انجام می‌شود، مغالطه است. هر کسی می‌داند که از زمان ابلاغ رای یک ماه آغاز می‌شود.

کسرایی با اشاره به بند سوم این نامه گفت: با توجه به اینکه در بند دوم رای آمده است که اگر به این تعهدات عمل نکنید، پرونده به کمیته انضباطی ارسال می‌شود و نخستین تبعات این اتفاق هم کسر شش  امتیاز و سقوط به لیگ پایین‌تر است، ما هم در این بند نوشتیم که زودتر این پول را پرداخت کنید که شامل این جریمه‌ها نشوید.  این نامه 3 روز بعد از ابلاغ محرومیت استقلال ارسال شده است.  باشگاه نامه انگلیسی فیفا را در اختیار داشته و ما رو نوشتی از آن را گرفتیم و به آن‌ها هم فرستادیم. چه لزومی دارد که بخواهیم آن را تحریف کنیم وقتی اصل نامه انگلیسی را هم برای آن‌ها فرستاده‌ایم؟ من به عنوان مشاور بین الملل این موضوع را پیگیری می‌کردم اما جوابی که استقلالی‌ها هر بار می‌دادند این بود که پول نداریم. این صحبت‌هایی که الان مطرح می‌شود، ناجوانمردانه است.

رئیس کمیته روابط بین الملل سازمان لیگ فوتبال ایران با اشاره به ارتباط مستقیم فیفا با استقلال گفت: در تاریخ 19 دسامبر این نامه مستقیم به باشگاه استقلال می‌رود و آقای مانوسی‌فر، مسئول بین الملل باشگاه استقلال در جریان این موضوع است. آن‌ها خودشان اصل نامه را در اختیار داشته‌اند و می‌دانستند که این اتفاق رخ می‌دهد.

او به اشتباه استقلالی‌ها در این پرونده اشاره کرد و گفت: اشتباه استقلالی‌ها این بود که فقط با فیفا ارتباط داشتند. آن‌ها با این بازیکن و وکیلش ارتباط نگرفته‌اند تا مشکل را با او حل کنند. وقتی زمان ابلاغ رای به پایان می‌رسد، این بازیکن هم به فیفا اطلاع می‌دهد که باشگاه مربوطه اقدامی را انجام نداده و فیفا رای را عملی می‌کند. استقلالی‌ها این کار را انجام نداده‌اند و گویا آن را جدی نگرفتند. این صحبت‌هایی که الان می‌شود، خنده دار است. این که الان به من تهمت می‌زنند، ناجوانمردانه است.

کد خبر
360593

