
دکتر محمد خبیری در گفت‌وگو با ایسنا، در رابطه با اوضاع فعلی فوتبال و اختلافات پیش آمده بین
کی‌روش
و
برانکو
اظهار کرد: من سعی می‌کنم زیاد در این زمینه ورود پیدا نکنم. زیرا این مساله جنبه‌های غیر اخلاقی را در جامعه ترویج می‌دهد و هر کسی در هر سازمانی این اجازه را به خود می‌دهد که در این باره دخالت کند. ما بر اساس قرارداد، موظف به رعایت یکسری اصول هستیم که متاسفانه اینها را کنار گذاشته‌ایم و هر فردی براساس ظن و معیار خود راجع به این مساله قضاوت و آن را تایید یا تکذیب می‌کند. به ویژه‌ رسانه‌ها که در این خصوص، زیر اوجاق بی‌اخلاقی هیزم خشک می‌ریزند و از کوچک‌ترین موضوعی که طرفین مطرح می‌کنند، مساله را بزرگ و به آن دامن می‌زنند.

وی گفت‌: متاسفانه ما بدون آگاهی از مسائل حقوقی و قانونی وارد یکسری بحث‌های انحرافی شدیم و رسانه‌ها به شدت و مسئولان از سطح تا ذیل در آن ورود پیدا کردند. البته این مساله قابل مدیریت است تا بتوان هر چه‌ سریع‌تر آن را برطرف کرد. به شرط آن که از دایره خودش یعنی فدراسیون فوتبال و کمیته‌ فنی و بر اساس قراردادهای مکتوب این مساله حل و فصل شود، نه با دخالت دیگران.

این استاد دانشگاه اظهار کرد: در زمان ویرا نیز ما چنین وضعیتی را در فوتبال داشتیم و در همان زمان نیز چند رسانه رسمی موضوع را به حاشیه کشیدند، اما با کمک کمیته‌ فنی فدراسیون فوتبال قضیه سریع مدیریت شد. مدیریت آن زمان فدراسیون فوتبال با صفایی فراهانی بود و من نیز با فدراسیون همکاری می‌کردم.

خبیری ادامه داد: در آن زمان نیز چنین بحث‌هایی وجود داشت و ما مجبور شدیم به خاطر اطلاعات محدودی که نسبت به آیین‌نامه‌ و مقررات بین‌المللی داشتیم، مبالغی را به عنوان غرامت پرداخت کنیم. حتی در آن زمان با تمام مربیان خارجی از جمله آری هان، برانکوویچ، اویچ و ... در مورد تمام زمینه‌ها قرارداد منعقد کرده بودیم. در قرارداد آنها حتی از نوع ماشینی که برای مربیان خارجی قرار بود استفاده کنیم، قید شده بود. به یاد دارم آن زمان یکی از دوستان به شوخی به من گفت‌؛ در قرارداد این را نیز بنویسید که مربی خارجی در آپارتمان خود از چه نوع خمیر دندانی استفاده می‌کند. به هر صورت ما با هر مربی حداقل یک قرارداد شش صفحه‌ای منعقد می کردیم تا دیگر بهانه‌ای برای کشمکس و دعوا باقی نماند. حتی در قراردادها به این نکته اشاره می‌کردیم که مربی خارجی نوع ماشینی که استفاده می‌کند، با راننده است یا بدون راننده تاکید داشتیم.

نایب رئیس سابق فدراسیون فوتبال خاطر نشان کرد: باید نسبت به موضوع کارلوس کی‌روش تمام جوانب را رعایت کنیم و مانع از دخالت‌های بی‌جا شویم و اجازه دهیم در مسیر خود حرکت کند تا کسانی که در این زمینه مسئول هستند و اشراف کامل نسبت به قوانین دارند، موضوع را مدیریت کنند.

وی با بیان این که مشکل ما به خاطر داشتن اطلاعات محدود نسبت به قوانین و مقرارت بین‌المللی است، گفت‌: همواره به خاطر داشتن اطلاعات محدود نسبت به آیین‌نامه‌ و مقررات بین‌المللی، فوتبال ما آسیب دیده است.

خبیری در پاسخ به این پرسش که چقدر امکان تعلیق شدن فدراسیون فوتبال از سوی
فیفا
به خاطر بدهی‌های زیاد باشگاه‌های ایران به مربیان و بازیکنان خارجی وجود دارد، تصریح کرد: متاسفانه یک اشتباه کوچک همیشه دودمان باشگاه‌ها را به باد می‌دهد و ما باید هزینه‌های سنگینی را برای انجام کارهای تخصصی و حقوقی پرداخت کنیم تا این گونه مشکلات ایجاد نشود. فیفا آیین‌نامه‌ و مقررات خاص خود را دارد و به هیچ وجه کوتاه نمی‌آید. فدراسیون فوتبال باید موضوع را با دقت بررسی کند و مواظب باشد تا دچار تعلیق نشود.

این استاد دانشگاه اظهار کرد: فدراسیون فوتبال باید با کمک گرفتن از متخصصان حقوقی ورزشی، آیین‌نامه‌ و مقررات بین‌المللی را با دقت مورد بررسی قرار دهد تا دچار تعلیق نشود. در غیر این صورت، در صورت زیاد بودن تعداد پرونده‌های فوتبال ایران در فیفا، امکان تعلیق زیاد است.

وی ‌اضافه کرد: فدراسیون فوتبال چون عضو فیفاست، باید براساس آیین‌نامه‌ و مقررات فیفا عمل کند و خود را با مقررات فیفا تطبیق دهد. اگر باشگاه‌ها از این قوانین و مقررات تبعیت نمی‌کند و فدراسیون فوتبال نیز تبعیت نکند، امکان دارد دچار جریمه های مالی، محروم از شرکت در مسابقات و یا کلاس‌های آموزشی شود.

خبیری در پایان تاکید کرد: تعیلق فدراسیون در سال ۷۸ - ۸۶ مصادف با برگزاری بازی‌های آسیایی در قطر بود که همین مساله منجر به ایجاد مشکلاتی برای تیم ملی امید شد. در آن زمان ما به سختی توانستیم فرصتی ایجاد کنیم تا خواسته های حقوقی و قانونی فیفا را بر آورده کنیم و امکان حضور تیم‌ ‌امید را در این بازی‌ها فراهم کنیم.

 

کد خبر
363549

