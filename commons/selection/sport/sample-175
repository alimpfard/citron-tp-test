
به گزارش ایرنا
مهدی تاج
در مجمع انتخابات هیات فوتبال استان همدان اظهار کرد: هم اکنون در تمامی رده‌های سنی فوتبال، بخش بانوان، فوتسال و فوتبال ساحلی سرمایه گذاری کرده‌ایم و هدف ما حضور در جام‌های جهانی در این بخش‌ها است.

وی خاطرنشان کرد: فوتبال مرز و نژاد نمی‌پذیرد و فراگیر‌تر از مباحث عمومی جامعه است و کشور ما نیز از علاقه مندان پرشماری در این رشته ورزشی دارد به طوریکه هم اکنون 20 میلیون تن در ایران فوتسال بازی می‌کنند.

وی با تاکید بر توجه جدی به رده‌های سنی فوتبال کشور گفت: انتظار ما از هیات های فوتبال استان همدان پرداختن به توسعه فوتبال رده‌های سنی نونهالان، نوجوانان و جوانان است.

وی بیان کرد: امسال تیم‌های جوانان و نوجوانان کشورمان راهی جام جهانی شدند، بویژه نوجوانان که پس از شانزده سال به این رقابت مهم راه یافت.

وی افزود: حتی اگر هم در رده‌های پایه نتوانیم به جام جهانی برویم نیز باید سرمایه گذاری لازم را داشته باشیم چرا که پرداختن به رده‌های سنی پایه به عنوان پشتوانه‌های تیم ملی بزرگسالان وظیفه ما است.

وی در ادامه گفت: بانوان نیز نیمی از جمعیت کشور را تشکیل می‌دهند و بر این اساس رویکرد کامل حمایتی از رده‌های سنی مختلف بانوان داریم و حتی مربیان مطرح جهانی از جمله یک مربی سرشناس هلندی را به ایران آوردیم چرا که توسعه فوتبال بانوان با حفظ شئونات اخلاقی و اسلامی برای ما بسیار حایز اهمیت است.

تاج با تمجید از عملکرد فوتبال ساحلی کشور گفت: امروزه فوتبال ساحلی ایران نیاز به دریا ندارد و در اقصی نقاط از جمله یزد شاهد موفقیت‌های درخشان در این ورزش بوده‌ایم.

وی افزود: نباید استان‌ها این ذهنیت را داشته باشند که فوتبال ساحلی حتما نیاز به ساحل دریا دارد بلکه می‌توان با ایجاد زمین‌های ساحلی، این رشته را همانند استان یزد توسعه داد ضمن اینکه هم اکنون تلاش داریم بخشی از جام جهانی فوتبال را در شهرهای یزد و بوشهر برگزار کنیم.

رئیس فدراسیون فوتبال افزود: هم اکنون در فوتبال ساحلی دوم دنیا هستیم و این ظرفیت خوب با سرمایه‌گذاری کم تحقق یافته است.

وی با اشاره به جایگاه فوتبال همدان در کشور گفت: بسیار خوشحال هستم که مدیریت ارشد همدان نگاه ویژه به ورزش و بویژه فوتبال دارد و محمدناصر نیکبخت استاندار همدان نعمت بزرگی برای ورزش این استان به شمار می‌رود.

کد خبر
363555

