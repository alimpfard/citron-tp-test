
روزبه وثوق‌احمدی، سرپرست کمیته تعیین وضعیت بازیکنان فدراسیون فوتبال در گفت‌وگو با فارس، ضمن تأیید شکایت باشگاه ریزه‌اسپور ترکیه از مهدی طارمی، گفت: آنها شکایت کرده‌اند که طارمی با وجود داشتن قرارداد با این باشگاه ترکیه‌ای و بدون پایبند بودن به آن، از باشگاه قبلی خود یعنی
پرسپولیس
پیشنهاد دریافت کرده و قراردادی را با این تیم منعقد کرده است.

وی ادامه داد: این موضوع در پروسه رسیدگی قرار دارد و وکیل طارمی و باشگاه پرسپولیس در حال پیگیری این موضوع هستند.

وثوق احمدی در مورد اینکه پرونده
تراکتورسازی
در
فیفا
به کجا رسید، گفت: ما از فیفا سؤال کرده بودیم که تراکتورسازی با وجود بسته بودن پنجره نقل و انتقالاتی‌اش از سه بازیکن جدید استفاده کرده و فیفا نیز پاسخ مبهمی را در این خصوص برای ما ارسال کرده و اعلام کرده که ما در مقامی نیستیم که فدراسیون فوتبال ایران را راهنمایی کنیم و اشاره کرده‌اند که طبق قانون در این رابطه باید رفتار کنیم هر چند که ما در این زمینه هنوز تصمیم نگرفتیم.

وی گفت: در واقع فیفا اعلام کرده باشگاه تراکتورسازی می‌توانسته با بازیکنان قرارداد ببندد و فقط نمی‌توانسته به خاطر مشکلات ایجاد شده از آنها استفاده کند و مسأله این است که این بازیکنان با تراکتورسازی قرارداد دارند و نمی‌توانند بازی کنند و مطمئناً در صورت شکایت آنها بابت این قرارداد، در این زمان کمیته تعیین وضعیت بازیکنان ورود خواهد کرد.

سرپرست کمیته تعیین وضعیت بازیکنان فدراسیون فوتبال یادآور شد: در آخرین نامه فیفا این طور اعلام شده که باشگاه تراکتورسازی بابت بدهی‌اش به فریرا 60 روز فرصت دارد تا این بدهی را پرداخت کند در غیر این صورت 6 امتیاز از این تیم اتوماتیک‌وار کسر خواهد شد.

کد خبر
363026

