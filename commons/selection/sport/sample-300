
به گزارش ایسنا، فریبرز محمودزاده،  رئیس کمیته نقل و انتقالات سازمان لیگ در مورد ‏محرومیت
فیفا
برای باشگاه
استقلال
از جذب بازیکن اظهار کرد: براساس مکاتبات فیفا با فدراسیون فوتبال و باشگاه استقلال مبنی بر منع ‏به کارگیری و استخدام بازیکن از سوی این باشگاه، سازمان لیگ به ‏تبعیت از این دستور از ثبت قرارداد و صدور مجوز برای بازیکنان ‏استقلال معذور است.‏

وی افزود: در صورتی که محرومیت در نظر گرفته شده از سوی فیفا ‏برای باشگاه استقلال بعد از پایان نقل و انتقالات نیم فصل( ۱۴ بهمن ‏‏۹۵) لغو شود، این باشگاه می‌تواند با توجه به سقف تعداد بازیکنان ‏تعیین شده، حداکثر سه بازیکن آزاد جذب کند.‏

رییس کمیته نقل و انتقالات در مورد وضعیت روزبه چشمی برای ‏حضور در استقلال نیز گفت: در تاریخ ۲۶ تیرماه ۹۵ همکاری روزبه ‏چشمی با باشگاه استقلال به صورت توافقی پایان یافت (فسخ قرارداد.) ‏با توجه به سیر اداری فسخ قرارداد، روزبه چشمی در این بازه ‏زمانی می‌توانست به هرتیمی که مد نظرش بود برود. بنابراین ‏محرومیت ثبت قرارداد باشگاه استقلال در زمان نقل و انتقالات نیم ‏فصل شامل روزبه چشمی هم شده و سازمان لیگ قادر به ثبت قرارداد ‏این بازیکن با باشگاه استقلال تا رفع محرومیت از سوی فیفا نیست.‏

کد خبر
360459

