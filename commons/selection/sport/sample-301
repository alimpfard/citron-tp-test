
به‌ گزارش ‌ایسنا، تیم فوتبال
تراکتورسازی
با رای
فیفا
و به دلیل پرداخت نکردن مطالبات یک بازیکن خارجی از پنجره نقل‌ و انتقالات زمستانی محروم  است و حق جذب بازیکن چه به صورت آزاد و چه به صورت دریافت رضایت‌نامه از باشگاه دیگر را ندارد.

پنج‌شنبه 14 بهمن وقتی که تراکتورسازان قصد گرفتن کارت ITC
سجاد شهباززاده
از سیستم TMS را داشتند، متوجه محرومیت خود شده و حالا باید دید تراکتورسازان که با شروع فصل نقل‌ و انتقالات امید عالیشاه و احمد نوراللهی را به عنوان سرباز و هاشم بیک‌زاده را به صورت بازیکن آزاد به تیم خود ‌اضافه کرده‌اند با محرومیتی مواجه می‌شوند یا خیر. اگر باشگاه‌هایی که پس از ‌اضافه شدن این سه بازیکن با تراکتورسازی دیدار کرده‌اند از این  باشگاه شکایت کنند و حکم فیفا نیز برای تراکتورسازان قطعی بوده باشد، دیدارهای این تیم‌ها با تراکتورسازان سه بر صفر و به ضرر سرخپوشان تبریزی اعلام خواهد شد.

استقلال
اولین باشگاهی ایرانی بود که متوجه محرومیت خود شده بود و آن‌ها از بازیکنان جدید خود استفاده نکردند. اما تراکتورسازان که اطلاعی از این محرومیت نداشتند از سه بازیکن جدید خود در دیدارهای نیم فصل دوم استفاده کرده‌اند.

محرومیت تراکتورسازی از فصل نقل و انتقالات مربوط به شکایت ژائو ویلا، بازیکن پرتغالی این تیم است که در سال 91 به سرخ پوشان تبریزی پیوست اما به دلیل کیفیت فنی پایین، در نیم فصل نخست بدون دریافت مطالباتش از تراکتورسازی جدا شد. ژائو ویلا بلافاصله بعد از جدایی از این تیم، شکایتی را علیه تراکتورسازی در فیفا به جریان انداخت و حتی در سال 92 عنوان شد که تبریزی‌ها یک ماه فرصت دارند که مطالبات این بازیکن پرتغالی را پرداخت کنند. با این حال این پرونده تا سال 95 ادامه پیدا کرد و در نهایت با بی توجهی مسئولان تراکتورسازی، این تیم از فصل نقل و انتقالات زمستانی محروم شد.

کد خبر
360810

