
به گزارش مهر، تیم فوتبال
استقلال
نه تنها بهترین خط حمله لیگ برتر را در اختیار دارد، بلکه با زدن گل به همه تیم‌های لیگ برتری از این حیث نیز صاحب یک رکورد جالب توجه است.

آبی پوشان حتی در نیم فصل نخست هم که نتایج خوبی نمی‌گرفتند، باز هم در گشودن دروازه حریفان خود توفیق داشتند. تا جایی که تنها بازی که این تیم موفق به گل زدن نشده بود، دیدار با پرسپولیس در هفته ششم رقابت‌های لیگ برتر بود.

آخرین باری که آبی پوشان در لیگ برتر به میدان رفتند و خط حمله این تیم از باز کردن دروازه حریف عاجز ماند، به ۲۵ شهریور سال ۹۵ باز می‌گردد. روزی که آبی پوشان در دربی ۸۳ با تساوی بدون گل مقابل حریف خود متوقف شدند و از آن تاریخ تا روز بازی با فولاد ۱۹۷ روز گذشت.

بعد از آن، این تیم در همه دیدارهای خود در لیگ برتر موفق به گل زدن شد و بازی این تیم مقابل فولاد خوزستان نوزدهمین دیدار پی در پی آنها بود که در آن موفق به گل زنی شدند.

همچنین رکورد گل زنی در ۲۴ بازی از ۲۵ بازی انجام شده توسط آبی پوشان هم در نوع خود قابل توجه است.

کد خبر
365904

