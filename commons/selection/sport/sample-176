
به گزارش ایرنا،
مهدی تاج
در مجمع سالانه هیات فوتبال چهارمحال و بختیاری با اعلام تشكيل ستادي در فدراسيون فوتبال جهت مقابله با بي‌انضباطي‌هاي مالي، افزود: این ستاد متشکل از کمیته‌های انضباطی، اخلاق و استیناف است که با همکاری دستگاه‌های نظارتی با با هر گونه بی‌انضباطی و بی‌اخلاقی در فوتبال برخورد می‌کند.

وی ادامه داد: در این زمینه ستاد مذکور با هر گونه ناهنجاری در فوتبال برخورد می‌کند و چنانچه کسانی در این زمینه ادعای کردند به ادعای مطرح شده آنان رسیدگی می‌شود.

تاج بیان کرد: فوتبال ایران از پاک‌ترین رشته‌های ورزشی است و فوتبال به عنوان یک پدیده اجتماعی از جاذبیت بالایی برخوردار است و در ایران نیز فوتبال طرفداران فراوانی دارد و اکنون فوتبال بیشتر برنامه‌های ورزشی را به خود اختصاص داده است.

رئیس فدراسیون فوتبال تاکید کرد: داوری از مزیت‌های فوتبال ایران است، که گاهی توسط تعداد اندکی از تماشاگرنماها مورد توهین قرار می‌گیرند از این رو فدراسیون فوتبال مصمم به حمایت از داوران است و در این زمینه نیز طرح حمایت از داوران را اجرا می‌کند.

به گفته وی، فوتبال ایران با کمترین سرمایه‌گذاری بیشترین پیشرفت را در آسیا داشته است به گونه که مجموع اعتبارات فدراسیون 400 میلیارد ریال است با این وجود ایران در رده سنی نوجوانان، جوانان، فوتبال ساحلی و فوتسال به جام جهانی صعود کرده است.

تاج گفت: مجموع گردش مالی در فوتبال ایران در لیگ برتر یک هزار و 600 میلیارد ریال است در حالی که این اعتبار تنها پول خرید چند بازیکن باشگاه‌های حوزه خلیج فارس است.

وی دریافت حق پخش مسابقات را یکی از حقوق اصلی فدراسیون و باشگاه‌ها دانست و گفت: سال 96 سال'تر‌سالی ' فوتبال ایران خواهد بود.

رئیس فدراسیون فوتبال جمهوری اسلامی افزود: با نشستی که به تازگی با رئیس سازمان صدا و سیما برگزار شد، مقرر شد این سازمان حق پخش مسابقات را به فوتبال ایران پرداخت کند.

تاج یاد آور شد: مصوبه‌ای قانونی وجود دارد که براساس آن میزان درآمدها از حق پخش مسابقات بخشی به باشگاه‌ها و بخشی به صدا و سیما خواهد رسید.

به گفته وی، سهم فوتبال از حق پخش مسابقات بین 60 تا 70 درصد است و سازمان صدا و سیما باید این مبلغ را به فوتبال بپردازد.

تاج اظهار کرد: در فوتبال بانوان نیز ایران گام‌های بلندی برداشته است اما کافی نیست و باید تلاش بیشتری در این حوزه انجام شود.

وی اضافه کرد : سال آینده استان یزد میزبان مسابقات باشگاه‌های ساحلی جهان است و فدراسیون ایران توسعه فوتبال ساحلی را در دستورکار قرار دارد.

کد خبر
364308

