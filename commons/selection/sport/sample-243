
به گزارش روابط عمومی و به نقل از کمیته پزشکی فدراسیون دوچرخه‌سواری، پزشکان مرکز علوم اعصاب و عملکرد اعضاء در دانشگاه گوتنبرگ
سوئد
گفتند که می‌توان با دوچرخه‌سواری یا فعالیت‌های بدنی دیگر به همان نتایج دارویی درمان میگرن دست یافت.

پزشکان سوئدی در جریان تحقیقات خود تلاش کردند تا میزان تاثیر تمرین‌ها و فعالیت‌های ورزشی را با استفاده از دارو برای کاهش درد میگرنی مقایسه کنند.

پزشکان از ۹۱ نفر خواستند تا در این تحقیقات شرکت کنند و آنها را به سه گروه تقسیم کردند.

بر اساس این تحقیقات، پزشکان به گروه اول دارو دادند و گروه دوم تحت درمان همراه با استراحت قرار گرفت، اما گروه سوم به دوچرخه‌سواری پرداخت.

نتایج این تحقیقات عملاً جالب بود زیرا هر سه شیوه در کاهش درد میگرنی موثر بود و میزان حملات را از ۴ حمله به ۳ حمله در ماه کاهش داد، اما در این میان مزیت دوچرخه‌سواری در این بود که سطح استرس را کاهش داد و خواب را بهبود بخشید.

در کشور ما نیز، دکتر فرامرز امیری گفت: ورزش کردن از درمان‌های غیردارویی میگرن است که اگر بیماران شرایط خاصی را در نوع ورزش اعمال کنند، می‌توانند در این بیماری بهبود حاصل کنند.

وی افزود: نکته مهمی که در ورزش برای بیماران میگرنی وجود دارد انتخاب نوع ورزش و چگونگی فعالیت بدن در انجام حرکات ورزشی است، به این شکل که سر ثابت بماند و بدن به خصوص شکم تحرک داشته باشد.

وی دوچرخه‌سواری در سطح صاف و  پیاده‌روی را مناسب‌ترین ورزش برای بهبود سردردهای میگرنی دانست و افزود: ورزش‌های فوتبال، والیبال، بسکتبال و سایر ورزش‌هایی که در آن تکان شدید سر وجود دارد، می‌توانند موجب افزایش سردردهای میگرن شوند.

وی ادامه داد: حداقل پنج نوبت ورزش در هفته و تداوم در فعالیت‌های ورزشی اهمیت زیادی دارد، همچنین ضربان قلب با 30 تا 40 درصد افزایش همراه باشد تا تاثیر خود را به عنوان درمان بیماری میگرن داشته باشد.

این متخصص مغز و اعصاب ورزش را علاوه بر درمان، روشی برای پیشگیری عنوان کرد و گفت: ورزش روزانه یک عامل پیشگیری‌‌کننده محسوب می‌شود، اما در زمان بروز حمله میگرن نمی‌تواند با درد رقابت کند و تاثیر داشته باشد.

امیری در پایان گفت: افرادی که از بیماری میگرن رنج می‌برند، با تناوب حرکات ورزشی می‌توانند تکرار حملات میگرن را به نصف برسانند، البته در صورتی که با مشکل‌ مواجه شوند، باید ورزش را قطع کنند و از پزشک خود راهنمایی بگیرند.

 

کد خبر
255579

