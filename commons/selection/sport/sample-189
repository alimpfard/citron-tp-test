
تسنیم نوشت: داریوش بهشتی در خصوص اینکه آیا
قلعه‌نویی
لیست بازیکنان مد نظرش را ارائه داده گفت: پس از جلساتی که قلعه‌نویی با دستیارانش داشت، در خصوص بازیکنان مد نظرش با آنها به جمع بندی رسید. قلعه‌نویی امروز (جمعه) لیست بازیکنان مورد نیاز خود را در اختیار من قرار داد که من هم بلافاصله کار مذاکره با این بازیکنان را آغاز کردم.

وی افزود: در این لیست نام 6 بازیکن وجود دارد که به غیر از دو بازیکن که قلعه‌نویی به طور قطعی می‌خواهد نام 4 بازیکن دیگر هم به عنوان بازیکنان جانشین در لیست وجود دارد که اگر به هر دلیلی نتوانیم بازیکن لیست «الف» را جذب کنیم با جایگزین وی در لیست «ب» وارد مذاکره می‌شویم.

مالک و مدیرعامل باشگاه
ملوان
در مورد اینکه آیا قلعه نویی، سید جلال حسینی و کریم انصاری‌فرد را می‌خواهد تصریح کرد: قلعه نویی به ما اعلام کرد که به سیدجلال حسینی و کریم انصاری فرد نیاز داشته و این دو بازیکن را می‌خواهد. در بررسی‌هایی که انجام دادیم متوجه شدیم هنوز سیدجلال قراردادش را با باشگاه نفت تهران امضا نکرده و قراردادش ثبت نشده به همین دلیل پیشگاه هادیان، معاون ورزشی باشگاه را مامور مذاکره با وی کرده‌ایم و خودم هم با انصاری‌فرد مذاکره خواهم کرد.

بهشتی در مورد تکلیف دروازه‌بان تیم ملوان نیز گفت: از بین لک و پاشنکو اقدام به جذب یکی از آنها خواهیم کرد.

وی در مورد تکلیف مدیرعامل باشگاه و سرپرست تیم ملوان گفت: با توجه به محدودیت زمانی که برای انجام کارها داریم خودم به عنوان مدیرعامل باشگاه فعالیت می‌کنم. با توجه به اینکه 30 درصد از سهام باشگاه همچنان در اختیار نیروی دریایی است، طبق توافقی که داریم آنها گزینه‌هایی را برای سرپرستی تیم به ما معرفی می‌کنند که ما از میان این گزینه‌ها سرپرست تیم را انتخاب خواهیم کرد. در حال حاضر ناخدا احمدی را به عنوان گزینه سرپرستی تیم معرفی کرده‌اند که ما نیز بر روی این گزینه نظر مثبت داریم.

کد خبر
301321

