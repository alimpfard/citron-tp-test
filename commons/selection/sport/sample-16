
مسابقات و تورنمنت‌هاي بزرگ فوتبال در دنيا هميشه با استقبال عجيبي از سوي فوتبال‌دوستان روبرو بوده ‌است.

جام‌جهاني،
جام ملت‌هاي اروپا
، كوپاآمه‌ريكا، جام ملت‌هاي آسيا (براي ما)، ليگ قهرمانان و ليگ اروپا،
كوپاليبرتادورس
، ليگ قهرمانان آسيا (براي ما) و بسياري ديگر از رقابت‌هاي فوتبال محلي است براي تقابل برندهاي مختلف كه مي‌خواهند لباس‌ها و كفش‌هاي خود را تبليغ كنند.


نايكي پس از 4سال قهرمان مي‌شود


رسيدن به فينال ليگ قهرمانان براي هر تيمي افتخار بزرگي است؛ اگر برنده از آن خارج شود كه اين افتخار دوچندان هم مي‌شود و اگر نتواند پيروز ميدان باشد، باز هم مي‌تواند به خاطرات و افتخاراتش بنازد.

در كنار رويارويي تيم‌ها، حاميان مالي هم براي‌شان مهم است كه آيا تيم‌شان به فينال رسيده يا خير. اين مي‌تواند به منزله انجام يك بازي بيشتر و همچنين بيشتر ديده‌شدن باشد.

فصل گذشته تيم‌هاي
رئال‌مادريد
و
آتلتيكومادريد
داربي پايتخت اسپانيا را در فينال ليگ قهرمانان برگزار كردند و درحالي كه تشك‌دوزها ثانيه‌هايي تا قهرماني فاصله نداشتند، ناگهان همه چيز عوض شد و در پايان وقت‌هاي اضافه اين رئا ل‌مادريد آديداس‌پوش بود كه مقابل حريف نايكي‌اش به برتري رسيد.

در فصل13-2012، بايرن‌مونيخ و بروسيادورتموند نخستين فينال تمام آلماني را برگزار كردند كه بايرن توانست آن بازي را ببرد. بدين ترتيب آديداس توانست قهرمان شود و دست پوما از جام كوتاه ماند.

در فصل12-2011، فينال را دو تيم آديداس‌پوش
بايرن‌مونيخ
و چلسي برگزار كردند. يك فينال تمام آديداسي با همان شعار معروفي كه درباره‌اش بارها نوشته‌ايم: «فرقي نمي‌كند كه چه تيمي برنده شود، قهرمان
آديداس
است.»

فصل11-2010 رويايي دو تيم نايك‌پوش بارسلونا و منچستريونايتد براي اين شركت آمريكايي يك پيروزي بزرگ محسوب مي‌شود. واقعيت اين است كه نايك را چه به فوتبال؟! آن‌ها سرمايه‌گذاري اصلي‌شان در بسكتبال، فوتبال آمريكايي، تنيس و بيس‌بال است و وقتي ديدند كه چه بازار بزرگي در فوتبال وجود دارند، آمدند و بساط كردند!

يك فصل قبل‌تر از جدال نايكي‌ها، بايرن‌موينخ و اينترميلان فيناليست شده بودند و اين
اينترميلان
با برند نايك بود كه توانست قهرمان شود و دست آديداس از اين جام كوتاه ماند.

نكته جالب ديگر اين بود كه فصل قبل‌تر هم تيم‌هاي منچستريونايتد و بارسلونا يك فينال تمام نايكي را انجام داده بودند.

فصل2007-2008 يك فينال تمام انگليسي شكل گرفت كه يك طرفش من‌يونايتد با نايك و طرف ديگرش
چلسي
با آديداس قرار داشتند. در اين فصل هم نايك توانسته بود فاتح
چمپيونزليگ
شود.

در فصل7-2006 يك فينال تمام آديداسي شكل گرفت. ميلان مقابل ليورپول ايستاد و توانست انتقام 2فصل پيش را بگيرد. اين فينال پاسخي بود به فينال تمام نايكي فصل گذشته كه بين بارسلونا و آرسنال برگزار شد.

اما فصل كنوني بازهم شاهد يك فينال تمام نايكي خواهيم بود. بارسلونا و يوونتوس پس از آنكه در مرحله نيمه‌نهايي توانستند حريفان آديداس‌پوش خود را شكست دهند موفق به راهيابي به فينال شدند.


نايك فاتح جام ملت‌هاي آسيا


قهرماني‌هاي متعدد ژاين آديداس‌پوش در رقابت‌هاي جام ملت‌هاي آسيا باعث شده بود كه نايك به عنوان  اسپانسر
AFC
دستش از جام كوتاه باشد.

در آسيا استراليا و كره‌جنوبي قدرتمندترين تيم‌هايي هستند كه از كيت‌هاي نايكي استفاده مي‌كنند. البته در جام ملت‌هاي امسال، چين هم با نايك آمد و ديگر پيراهن آديداس را بر تن چيني‌ها نمي‌ديديم.

اما آديداس‌پوشان بزرگ در رقابت‌هاي اين دوره ژاپن و امارات بودند. فينال2015 جدالي بود بين تيم‌هاي نايك‌پوش و بدين ترتيب نايكي به آرزوي ديرينه‌اش در آسيا رسيد و قهرمان شد.


آلماني‌ها در جام‌جهاني پيشتازند


فينال تمام آديداسي جام جهاني2014 برزيل درحالي شكل گرفت كه هر دو تيم فيناليست در نيمه‌نهايي از سد تيم‌هايي گذشته بودند كه پيراهن‌هاي نايك را بر تن مي‌كردند.

در جام‌جهاني2010 آفريقاي جنوبي هم يك آديداس‌پوش توانست در بازي نهايي مقابل تيمي پيروز شود كه پيراهن نايكي بر تن داشت. اسپانيا و هلند در نيمه‌نهايي با غلبه بر آلمان و اروگوئه 2برند آلماني آديداس و پوما را كنار زدند و به فينال رسيدند.

با قهرماني اسپانيا در جام‌جهاني2010، فروش پيراهن‌هاي اين تيم حسابي بالا رفت و بدين ترتيب آديداسي‌ها توانستند پول پارو كنند!

در جام‌جهاني2006 پوما و آديداس رودرروي هم ايستادند. فرانسه با پيراهن‌هاي آديداس و ايتاليا با پيراهن‌هاي پوما كه در پايان اين جنگ تاريخي، پوما توانست قهرمان شود.

اين پيروزي براي شركت پوما ارزشي دو چندان داشت. به هرحال، قوي‌ترين تيمي كه از كيت‌هاي پوما استفاده مي‌كرد، ايتاليا بود و آتزوري در پايان هم توانست مقابل تيمي آديداس‌پوش به برتري رسيده و قهرمان شود.

در رقابت‌هاي جام‌جهاني2002 كره و ژاپن نبرد برزيلي‌هاي نايكي و آلماني‌هاي آديداسي به سود سلسائو به پايان رسيد تا نايك قهرمان شود.

اين آخرين مرتبه‌اي بود كه نايكي توانست در جام‌جهاني فاتح باشد. 4سال قبل‌تر فرانسه كه آديداس بر تن مي‌كرد با گذشتن از سد برزيل نايك‌پوش قهرمان شد و در سال1994، برزيلي‌ها با آمبرو قهرمان شدند.

در جام‌جهاني1990 هم آديداس توانست قهرمان شود. آلمان و آرژانتين در ايتاليا فينالي تمام آديداسي را برگزار كردند.


آديداس از1996 تاكنون قهرمان است


در
جام ملت‌هاي اروپا
شرايط كاملا به سود آديداس است. آن‌ها از سال1996 تاكنون اجازه نداده‌اند قهرماني از چنگال‌شان خارج شود. بدين تريتب مي‌توان گفت كه آديداس قدرت بلامنازع در جام ملت‌هاي اروپا بوده است.

البته نايكي اميدوار است كه در يورو2016، فرانسه ميزبان بتواند قهرمان شود و به سلطه آديداس در اين تورنمنت معتبر پايان دهد. اين درحاليست كه تيم‌هاي ملي آلمان، اسپانيا و ايتاليا با آديداس و پوما براي قهرماني دندان تيز كرده‌اند.

البته نايكي به غير از فرانسه قدرت ديگري به نام هلند را هم در اين مسابقات دارد.

در جام ملت‌هاي اروپا در سال1996 كه انگلستان ميزبان آن بود، آلمان در فينال جمهوري چك را شكست داد و قهرمان شد. در يورو2000 اين فرانسه بود كه با پيراهن‌هاي آديداس فاتح جام شد.

در يورو2004 يونان در كمال تعجب توانست جام را بالاي سر ببرد و اين درحالي بود كه پرتغال ميزبان با پيراهن‌هاي نايك نتوانست در فينال حريف شاگردان اتو رهاگل شود.

در يورو2008 و يورو2012 اسپانيا با آديداس درحالي قهرمان شد كه آلمان و ايتاليا را در فينال مغلوب كرده بود؛ يعني يك آديداس و يك پوما را برده بود.

منبع:
همشهري‌تماشاگر

کد خبر
296916

