

بایر لورکوزن یک - وردر برمن یک


رقابت‌های هفته ۲۴ بوندس‌لیگا شامگاه جمعه (۱۰ مارس/ ۲۰ اسفند) با دیدار بایر لورکوزن و وردر برمن آغاز شد. دیدار دو تیم پس از ۹۰ دقیقه دوندگی با تساوی یک بر یک به پایان رسید. لورکوزنی‌ها در واپسین لحظات بازی در پی دریافت پنالتی، شانسی طلایی برای پیروزی داشتند، اما دروازه‌بان برمن با واکنشی خوب پنالتی اورهان توپاک را مهار کرد و سبب شد که تیمش با یک امتیاز به خانه برگردد.


اینگولشتات ۲ - اف ث کلن ۲


پیکار تیم‌های اینگولشتات و  کلن هم پس از ۹۰ دقیقه تلاش با تساوی ۲ بر ۲ به پایان رسید. مودسته، مهاجم خطرناک کلن با زدن هر دو گل تیمش یکی از چهره‌های برتر این دیدار بود.


بایرن مونیخ ۳ - آینتراخت فرانکفورت صفر


بایرن مونیخ
که پیشتاز بوندس‌لیگا است، بعد از ظهر شنبه میزبان آینتراخت فرانکفورت بود. سرخ‌پوش‌های بایرن مونیخ در حضور ۷۵ هزار تماشاگر تجربه و هوشیاری خود را بار دیگر به نمایش گذاشتند و با نتیجه ۳ بر صفر میزبان خود را مغلوب کردند. هر دو تیم در نیمه نخست فرصت‌های خوبی برای گلزنی داشتند، اما این بایرن بود که کارآیی بهتری در استفاده از موقتعیت‌ها نشان داد.

روبرت لواندوفسکی، ملی‌پوش لهستانی بایرن با زدن دو گل از سه گل تیمش (در دقایق ۳۸ و ۵۵) یکی از چهره‌های درخشان اين دیدار بود. دیگر گل بایرن مونیخ را دوگلاس کاستا در دقیقه ۴۱ به ثمر رساند. مونیخی‌ها در حال حاصر با ۵۹ امتیاز (۱۰ امتیاز بیشتر از رده دوم) یکه‌تاز جدول رده‌بندی هستند.


آر. بی. لایپزیگ صفر - ولفسبورگ یک


آر. بی. لایپزیگ که از تعقیب‌کنندگان اصلی بایرن مونیخ محسوب می‌شود، هفته ۲۴ بوندس‌لیگا را علی‌رغم برخورداری از امتیاز میزبانی با نتیجه یک بر صفر از مهمان خود، ولفسبورگ شکست خورد و سه امتیاز مهم از دست داد. "گرگ‌های ولفسبورگ" در این دیدار تیم برتر میدان بودند. گل طلایی ولفسبورگ را ماریو گومز، ملی‌پوش این تیم در دقیقه نهم بازی به ثمر رساند.


هرتا برلین ۲ - بوروسیا دورتموند یک


یکی از دیدارهای حساس هفته ۲۴ بوندس‌لیگا پیکار میان
دورتموند
و هرتا برلین بود که در حضور حدود ۷۵ هزار تماشاگر در ورزشگاه المپیک برلین برگزار شد. نبرد این دو تیم که هر دو در رده‌های بالای جدول به سر می‌برند، با پیروزی ۲ بر یک پایتخت‌نشین‌های هرتا خاتمه یافت.

گل پیروزی برلینی‌ها در این دیدار را ماروین پلاتنهارت به ثمر رساند. او در دقیقه ۷۷ بازی توپ را در پی ضربه‌ای آزاد از فاصله‌ای هفده متری به تور دروازه دورتموند چسباند تا تیمش این دیدار مهم را با پیروزی و کسب ۳ امتیاز به پایان برد.


هوفن‌هایم یک - فرایبورگ یک


هوفن‌هایم که در فصل جاری بوندس‌لیگا خوش درخشیده و از جمله تیم‌های رده‌های بالای جدول به شمار می‌رود، در هفته بيست و چهارم میزبان  فرایبورگ بود. پیکار دو تیم پس از ۹۰ دقیقه تلاش و دوندگی با تساوی یک بر یک به پایان رسید. هوفن‌هایم در حال حاضر با ۴۲ امتیاز در رده چهارم و فرایبورگ نیز با ۳۴ امتیاز در رده هفتم جدول جای دارد.


دارمشتات ۲ - ماینس یک


سفیدپوش‌های دارمشتات از جمله تیم‌های موفق هفته بودند. دارمشتات با پیروزی خانگی ۲ بر یک مقابل ماینتس به سه امتیاز بسیار مهم دست یافت. این چهارمین پیروزی درامشتات در فصل جاری محسوب می‌شد. این تیم در حال حاضر قعرنشین جدول رده‌بندی است.


شالکه ۳ - آگسبورگ صفر


آبی‌پوش‌های شالکه در نخستین دیدار باقیمانده اين هفته که بعد از ظهر یکشنبه برگزار شد، توانستند با نتیجه ۳ بر صفر از سد مهمان خود، آگسبورگ بگذرند. گل‌های شالکه را بورگستالر در دقایق ۴ و ۲۶ و کالیجوری در دقیقه ۳۴ به ثمر رساندند.


هامبورگ ۲ - بوروسیا مونشن‌گلادباخ یک


پیکارهای هفته ۲۴
بوندس‌لیگا
عصر یکشنبه با دیدار هامبورگ مقابل بوروسیا مونشن‌گلادباخ خاتمه یافت. سفیدپوش‌های هامبورگ که در هفته‌های اخیر چهره‌ای موفق از خود نشان داده‌اند، توانستند با پیروزی ۲ بر یک بر مهمان خود سه امتیاز مهم به دست آورند. گل پیروزی هامبورگ را بابی وود در دقیقه ۸۰ بازی به ثمر رساند.

 

کد خبر
364943

