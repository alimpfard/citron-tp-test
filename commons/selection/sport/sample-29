
به گزارش ایسنا، پس از جلسه دوشنبه 14 اسفند طاهری با رامین رضاییان، سرپرست باشگاه
پرسپولیس
اعلام کرد رضاییان می‌تواند باشگاه آینده‌اش را انتخاب کند.

سرپرست باشگاه پرسپولیس ادامه داد: ما از صبح دو جلسه را برای موضوعات مختلف برگزار کردیم که جلسه اول با هیات مدیره به منظور هماهنگی برای فروش بلیت‌ها و همچنین خروج هواداران از ورزشگاه بود. جلسه دوم از زمان رسیدن برانکو به باشگاه بود که از حدود ساعت ۲ برگزار شد. در این جلسه رامین رضاییان نیز حضور داشت و ما با او در رابطه با این مسئله صحبت کردیم که ایشان در بحث فنی کمی مشکل دارد و باید شرایط انتقالش به باشگاه دیگر را فراهم کنیم تا بتواند تمرین‌هایش را در آن باشگاه ادامه دهد.

سرپرست باشگاه پرسپولیس درباره قطع همکاری با رضاییان ادامه داد: این امکان میسر نشد که ما کارمان را با او ادامه دهیم و او باید برای رفتن به تیم‌های دیگر روال قانونی را طی کند و پس از فسخ قرارداد با باشگاه ما می‌تواند در هر تیمی که خواست به میدان برود.

او در پاسخ به این سوال که به نظر می‌رسید با پادرمیانی بعضی از بزرگان باشگاه رضاییان بتواند باز هم برای پرسپولیس بازی کند گفت: از قبل هم این مباحث وجود داشت و فضاسازی شده بود که این اتفاق بیفتد اما شرایط به گونه‌ای پیش رفت که این امکان میسر نشد.

طاهری همچنین درباره احتمال کسر امتیاز از پرسپولیس در ادامه فصل گفت: یکی از پرونده‌هایی که در جریان است، پرونده شکایت مانوئل ژوزه است. چند وقت پیش حکم ابتدایی این پرونده آمده بود و ما تقاضای داوری کردیم. از هر دو طرف نمایندگانی در جلسه حاضر شدند و استنادات خود را ارائه کردند. الان هم منتظریم رایی که صادر می‌شود به سود منافع پرسپولیس باشد. ضمن اینکه خودمان را آماده می‌کنیم که اگر خدای نکرده رای علیه باشگاه بود، بتوانیم از خودمان دفاع کنیم.

سرپرست باشگاه پرسپولیس درباره تغییر ناگهانی رای کمیته انضباطی مبنی بر بدون تماشاگر بودن بازی پرسپولیس و نفت آبادان گفت: امروز یکی از عزیزان در کمیته‌های قضایی فدراسیون چیزی گفت که ناراحت شدم. از باشگاه پرسپولیس هم کسی قصد بی‌احترامی به این عزیزان را نداشته است. بحث قضاوت خیلی مقدس است و همه باید به آن احترام بگذارند اما استناد من به صحبت مسئول کمیته استیناف بود. ما هم معتقدیم که بازی بدون تماشاگر زیبایی ندارد و حضور هواداران به مسابقه روح می‌بخشد. ما باید مثل کشورهای صاحب فوتبال کاری کنیم که بتوانیم با شماره‌دار کردن صندلی‌ها، از این بی‌انضباطی‌ها جلوگیری کنیم و در صورت بروز مشکل بتوانیم تشخیص دهیم که بی‌انضباطی از طرف چه کسی بوده است.

سرپرست باشگاه پرسپولیس درباره بخشش محرومیت هواداران صنعت نفت در دیدار این تیم با پرسپولیس ادامه داد: ما نمی‌گوییم که هواداران را محروم کنند. آن‌ها می‌توانند به ورزشگاه‌ها بیایند و از تیم محبوب‌شان حمایت کنند اما این بخشش محرومیت باید از ابتدا صورت می‌گرفت. ما همیشه به این معتقد بودیم که فوتبال برای هواداران است اما اگر قرار به اجرای عدالت باشد، حکم باید زودتر اعلام می‌شد. دیر اعلام کردن حکم باعث شد ما نه هواداری داشته باشیم و از کانون هواداران‌مان افرادی را برای حمایت از تیم به آبادان بفرستیم. اجرا نکردن عدالت، برای فوتبال خوب نیست. به ما ربطی ندارد که چرا و به چه دلیل این حکم بخشیده شده است.

علی‌اکبر طاهری درباره پرونده مانوئل ژوزه سرمربی سابق سرخ‌پوشان تصریح کرد: هنوز حکمی صادر نشده و هر صحبتی که هست، تنها گمانه‌زنی است. امیدواریم زمانی که حکم صادر شود، هواداران و وزارت ورزش و جوانان ما را تنها نگذارند. حمایت وزارت ورزش از ما مقدماتی را می‌خواهد. این حمایت نیازمند رعایت یک سری از قوانین است و این نیست که وزارت این اختیار را داشته باشد که هر گاه که  خواست، به باشگاه‌ها پول تزریق کند. این را مطمئن باشید ما از هر اقدامی برای ضرر نکردن پرسپولیس استفاده خواهیم کرد.

سرپرست باشگاه پرسپولیس درباره نقل و انتقالات فصل بعد این تیم اظهار کرد: ما در ابتدای لیگ شانزدهم بازیکنانی که مد نظر داشتیم را به خدمت گرفتیم و این لیست از ماه‌ها قبل به باشگاه‌ها ارائه شده بود. برای فصل بعد نیز کادر فنی حواسش به بحث‌های فنی تیم هست و می‌داند که چه بازیکنانی برای تیم مورد نیاز هستند. ما می‌دانستیم که برای مسابقه‌های آسیایی تیم خود را تقویت کنیم. همچنین این فصل نیز در صورت صعود به مرحله بعد، بازی‌های سنگین‌تری پیش‌رو داریم.

او درباره بیانیه این باشگاه و درخواست باشگاه از رئیس فدراسیون فوتبال اظهار کرد: ما شرایطی را از آقای
تاج
خواستیم مانند استفاده از تبلیغات محیطی. ایشان خود پیگیر این ماجرا هستند و آن را دنبال می‌کنند. آقای تاج نگاه مثبتی به تیم‌ها دارند و نگاه ویژه‌ای‌ به تیم‌هایی که در
لیگ قهرمانان آسیا
شرکت می‌کنند، دارند. ما از ایشان خواستیم که ورود کنند و امیدوارم این اقدام صورت گیرد.

او درباره رایگان شدن دیدار پرسپولیس و الریان در هفته چهارم لیگ قهرمانان آسیا توضیح داد: ما شرایطی نداریم که این دیدار را رایگان کنیم. ما شرایط فروش بلیت را مهیا کرده‌ایم و به زودی آن را اعلام خواهیم کرد.

طاهری در پایان درباره جدایی رامین رضاییان از باشگاه اعلام کرد: ابتدا این را باید بگویم که ما از رامین خواسته‌ایم ابتدا باشگاه آینده‌اش را مشخص کند و سپس رضایت‌نامه‌اش را صادر کنیم. اینکه بگوییم
برانکو
یا باشگاه رامین را نخواسته تنها حاشیه است. سرمربی تیم به ما گفت که دیگر در لیستش احتیاجی به رامین رضاییان ندارد و او را در اختیار باشگاه گذاشت. سرمربی با بازیکنان قرارداد نمی‌بندد که بخواهد بازیکنی را اخراج کند یا به تیم اضافه کند. او کسانی را که بخواهد به باشگاه معرفی می‌کند و کسانی را که نخواهد در اختیار باشگاه قرار می‌دهد.

کد خبر
365906

