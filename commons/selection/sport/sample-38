
به گزارش روابط عمومی فدراسیون وزنه‌برداری، بیوگرافی مختصری از 5 شرکت‌کننده تیم ملی وزنه‌برداری کشورمان در بازی‌های المپیک تابستانی 2016 ریو بدين شرح است:


کیانوش رستمی، وزنه‌بردار دسته 85 کیلوگرم، متولد 1 مرداد 1370 در اسلام آباد غرب (کرمانشاه)


بی‌شک شانس نخست کسب مدال برای تیم ملی وزنه‌برداری کشورمان در رقابت‌های المپیک کیانوش رستمی است. دارنده مدال نقره بازی‌های المپیک 2012 لندن هم اکنون با ورود به 26 سالگی در اوج پختگی قرار دارد و می‌کوشد کلکسیون افتخاراتش را با مدال طلای المپیک 2016 ریو کامل کند. کیانوش طی 8 سال گذشته و در اوزان 69، 77 و 85 کیلوگرم، 13 بار در مسابقات آسیایی، جهانی و المپیک حضور داشته و با کسب 2 طلا و 1 نقره رقابت‌های قهرمانی جهان، 1 نقره المپیک، 1 نقره بازی‌های آسیایی، 2 طلای جوانان جهان و 2 نقره رقابت‌های قهرمانی آسیا یکی از عنوان‌دارترین وزنه‌برداران حال حاضر دسته 85 کیلوگرم به شمار می‌رود.

رستمی در مسابقات بین‌المللی جام فجر توانست در حرکت دو ضرب وزنه 220 کیلویی را مهار کند تا رکورد دنیا را 2 کیلو افزایش دهد. رکورد دنیا با 218 کیلو در اختیار وزنه‌بردار چینی بود. وی در مجموع 395 کیلو را مهار کرد تا در مجموع هم 1 کیلوگرم رکورد دنیا را بشکند.

در این وزن 25 وزنه‌بردار در المپیک2016 ریو حضور دارند.

کیانوش برای شکستن رکورد دو ضرب المپیک هم باید به وزنه 216 کیلویی حمله کند، چراکه رکورد دو ضرب دسته 85 کیلوگرم در المپیک با 215 کیلوگرم دراختیار پیروس دیماس یونانی قرار دارد و از سال 2000 تاکنون پابرجاست.

رقابت‌های دسته 85 کیلوگرم، شنبه 23 مرداد ساعت 2:30 دقیقه بامداد برگزار می‌شود.


 

***سابقه حضور رستمی در مسابقات بین‌المللی

2016 رقابت‌های جام فجر (مدال طلا) در دسته 85 کیلوگرم

2015  قهرمانی جهان (مدال نقره) در دسته 85 کیلوگرم

2014 باشگاه‌های آسیا (مدال طلا) در دسته 85 کیلوگرم

2014 قهرمانی جهان (مدال طلا) در دسته 85 کیلوگرم

2014 بازی‌های آسیایی (مدال نقره) در دسته 85 کیلوگرم

2012 المپیک (مدال نقره) در دسته 85 کیلوگرم

2012 قهرمانی آسیا (مدال نقره) در دسته 85 کیلوگرم

2011 قهرمانی جهان (مدال طلا) در دسته 85 کیلوگرم

2011 جوانان جهان (مدال طلا) در دسته 85 کیلوگرم

2011 قهرمانی آسیا (مدال نقره) در دسته 85 کیلوگرم

2010 بازی‌های آسیایی (مقام ششم) در دسته 85 کیلوگرم

2010 قهرمانی جهان (مقام چهارم) در دسته 77 کیلوگرم

 

2010 جوانان جهان (مدال طلا) در دسته 85 کیلوگرم

 


سهراب مرادی، وزنه‌بردار دسته 94 کیلوگرم،  متولد 31 شهریور 1367 در اصفهان


با 9 سال حضور در تیم‌های ملی و شرکت در مسابقات بین‌المللی یکی از با تجربه‌ترین وزنه‌برداران ملی‌پوش ایران به شمار می‌رود. سهراب مرادی با این حال به گفته بسیاری از کارشناسان فن، هنوز به آنچه که استحقاقش را داشته نرسیده  و این المپیک می‌تواند پایانی باشد بر تمام بدشانسی‌هایی که در این سال‌ها گریبان این وزنه‌بردار خوب اصفهانی را گرفته است.

المپیک 2016 ریو دومین المپیک این وزنه‌بردار است. سهراب در المپیک 2012 هم حضور داشت، اما در عین ناباوری در حرکت یک ضرب اوت کرد و بر خلاف انتظارها بدون کسب مدال از مسابقات برگشت. آن اتفاق درحالی برای وي افتاد که فقط 3 ماه قبل از آن و در مسابقات قهرمانی آسیا با رسیدن به رکورد مجموع 388 کیلوگرم (172 یک ضرب و 216 دو ضرب) 3 کیلوگرم بیشتر از نفر اول المپیک 2012 وزنه زده بود.

دارنده مدال برنز جوانان جهان و طلای قهرمانی آسیا، حالا پس از دو سال دوری از میادین بین‌المللی، سخت در تلاش است تا مدال خوش‌رنگ المپیک را به اندوخته مدال‌هایش بیافزاید.

سهراب مرادی در رکوردگیری اردوی کلاچای در حرکت دو ضرب وزنه ۲۳۴ کیلوگرمی را بالای سر برد تا یک کیلوگرم رکورد دنیا را که در اختیار ایلیا ایلین قزاق بود، بشکند. مرادی همچنین رکورد دو ضرب و مجموع ایران را که در اختیار کوروش باقری با ۲۲۲ کیلوگرم در دو ضرب و ۴۰۷ کیلوگرم در مجموع بود، در دو ضرب ۱۲ کیلوگرم و ۷ کیلوگرم در مجموع ارتقاء داد.

در این وزن علی هاشمی نیز حضور دارد.

رقابت‌های دسته 94 کیلوگرم، یکشنبه 24 مرداد ساعت 2:30 دقیقه بامداد برگزار می‌شود.


***سابقه حضور  مرادی در مسابقات بین‌المللی

2012 المپیک در دسته 85 کیلوگرم حضور داشت.

2012 قهرمانی آسیا (مدال طلا) در دسته 85 کیلوگرم

2011 باشگاه‌های آسیا (مدال طلا) در دسته 85 کیلوگرم

2011 قهرمانی آسیا (مقام ششم) در دسته 85 کیلوگرم

2009 قهرمانی آسیا (مدال طلا) در دسته 85 کیلوگرم

2008 جوانان جهان (مدال برنز) در دسته 77 کیلوگرم

2008 قهرمانی آسیا (مدال برنز) در دسته 77 کیلوگرم

2007 قهرمانی جهان (22) در دسته 77 کیلوگرم

 


علی هاشمی، دیگر وزنه‌بردار دسته 94 کیلوگرم، متولد 10 آبان 1370 در ایلام


هاشمی سال گذشته در نخستین تجربه جهانی خود، در رقابت‌های جهانی آمریکا به روی تخته رفت و با مهار وزنه‌های 17 کیلوگرم در یک ضرب و 207 کیلوگرم در  دو ضرب، با حدنصاب مجموع 380 کیلوگرم در رده چهارم جهان قرار گرفت. وی در حالی به مسابقات جهانی آمریکا اعزام شد که چند ماه قبل از آن برای نخستین بار با دوبنده تیم ملی در مسابقات قهرمانی آسیا در پوکت تایلند شرکت کرده بود؛ تجربه‌ای که برای وزنه بردار ایلامی کشورمان مدال طلای دو ضرب و برنز مجموع را به همراه داشت. هاشمی امسال نیز در مسابقات قهرمانی آسیا یکی از مدال‌آوران تیم ملی بود و موفق شد با رسیدن به حدنصاب مجموع 374 کیلوگرم، ضمن کسب مدال نقره یک ضرب و برنز دو ضرب، روی سکوی نایب قهرمانی آسیا بایستد. حالا هاشمی که به پختگی لازم رسیده، سخت در تلاش است تا بتواند به عنوان یکی از وزنه‌برداران در المپیک 2016 ریو برای کشورمان افتخارآفرین باشد.

رقابت‌های دسته 94 کیلوگرم، یکشنبه 24 مرداد ساعت 2:30 دقیقه بامداد برگزار می‌شود.


***سابقه حضور هاشمی در مسابقات بین‌المللی

2016 جام فجر (مدال نقره) در دسته 94 کیلوگرم

2016 قهرمانی آسیا (مدال نقره) در دسته 94 کیلوگرم

2015 قهرمانی جهان (مقام چهارم) در دسته 94 کیلوگرم 

 

2015 قهرمانی آسیا (مدال برنز) در دسته 94 کیلوگرم

 


محمدرضابراری، وزنه‌بردار دسته 105 کیلوگرم، متولد 11 فروردین 1367 در ساری


محمدرضا براری در مسابقات قهرمانی آسیا 2016 که در ازبکستان برگزار شد، با ثبت رکورد 401 کیلوگرم در مجموع، بهترین رکورد شخصی را به نام خودش به ثبت رساند. اگرچه  در تمرینات وزنه‌های سنگین‌تری را هم مهار کرده است، اما در مسابقات رسمی وزنه‌های 180 و 221 در یک ضرب و دو ضرب، بهترین وزنه‌های او به شمار می‌روند. حالا او امیدوار است با افزودن به رکوردهای شخصی‌اش همچون نواب نصیرشلال یکی از نفرات حاضر در تیم ملی در رقابت‌های المپیک باشد تا با استفاده از تجربیات ارزشمندی که دارد بتواند در این آوردگاه مدال‌آوری کند.

محمدرضا براری تاکنون 3 بار در رقابت‌های جهانی بزرگسالان حضور داشته و مدال برنز تک حرکت جهان را نیز در کارنامه خود دارد.

رقابت‌های دسته 105 کیلوگرم سه‌شنبه 26 مرداد ساعت 2:30 دقیقه بامداد انجام می‌شود.


***سابقه حضور براری در مسابقات بین‌المللی

2016 جام فجر (مدال طلا) در دسته 105 کیلوگرم

2016 قهرمانی آسیا (مدال طلا) در دسته 105 کیلوگرم

2013 قهرمانی جهان (مقام چهارم) در دسته 105 کیلوگرم

2011 باشگاه‌های آسیا (مدال نقره) دسته 105 کیلوگرم کیلوگرم

2011 قهرمانی جهان (مقام دهم) در دسته 105 کیلوگرم

 

2010 قهرمانی جهان (مقام یازدهم) در دسته 105 کیلوگرم

 

2007 قهرمانی جوانان آسیا (مدال طلا) در دسته 105 کیلوگرم

 


بهداد سلیمی، وزنه بردار فوق سنگین، متولد ۱۷ آذر  ۱۳۶۸ در قائم‌شهر


بهداد سلیمی یکی از پرافتخارترین وزنه‌برداران یک دهه اخیر  دنیاست که ضمن کسب 9 مدال طلا در رقابت‌های المپیک، جهانی و آسیایی، 2 بار نیز عنوان قوی‌ترین مرد جهان را به خود اختصاص داده است. از بهداد سلیمی به عنوان شانس اول کاروان ورزش کشورمان در المپیک 2016 نام برده می‌شد، اما آسیب‌دیدگی سال گذشته او همچون شوکی بزرگ همه را مبهوت و ناراحت کرد. بهداد سلیمی در اوج آمادگی و در حالی که برای حضور در مسابقات جهانی 2015 تمرین می‌کرد، به ناگاه زیر وزنه سنگین 260 کیلویی از ناحیه رباط صلیبی پای چپ دچار آسیب‌دیدگی شد تا حضورش در المپیک در هاله‌ای از ابهام قرار گیرد. اما قوی‌ترین مرد جهان با این حال دست از تلاش برنداشت و پس از انجام عمل جراحی و گذراندن دوره‌های درمانی، دوباره دست به وزنه شد تا خود را به المپیک برساند. بهداد اگرچه هنوز با روزهای خوب فاصله دارد، اما هر روز بر کیلوهای تمرینی می افزاید تا در مدت زمان باقیمانده تا المپیک بتواند بار دیگر به مدعی نخست کسب مدال طلا تبدیل شود. بهداد سلیمی اگر بتواند به این افتخار بزرگ دست پیدا کند، سومین ورزشکار تاریخ ایران لقب خواهد گرفت که دو نشان طلای المپیک در کلکسیون افتخاراتش خواهد داشت. با این حال برای مردم ایران که بارها با افتخارآفرینی‌های این ورزشکار شادی کردند، آنچه بیش از طلای المپیک اهمیت دارد، سلامتی بهداد سلیمی است.

رقابت‌های دسته 105+کیلوگرم، چهارشنبه 27 مرداد ساعت 2:30 دقیقه بامداد  برگزار می‌شود.


***سابقه حضور سلیمی در مسابقات بین‌المللی

2016 جام فجر (مدال طلا) در دسته 105+ کیلوگرم

2014 قهرمانی جهان (مدال نقره) در دسته 105+ كيلوگرم

2014 بازی‌های آسیایی (مدال طلا) در دسته 105+ كيلوگرم

2012 المپیک (مدال طلا) در دسته 105+ كيلوگرم

2012 قهرمانی آسیا (مدال طلا) در دسته 105+ كيلوگرم

2011 قهرمانی جهان (مدال طلا) در دسته 105+ كيلوگرم

2011 قهرمانی آسیا (مدال طلا) در دسته 105+ كيلوگرم

2010 بازی‌های آسیایی (مدال طلا) در دسته 105+ كيلوگرم

2010 قهرمانی جهان (مدال طلا) در دسته 105+ كيلوگرم

2009 جوانان جهان (مدال طلا) در دسته 105+ كيلوگرم

2009 قهرمانی آسیا (مدال طلا) در دسته 105+ كيلوگرم

2008 جوانان جهان (مدال برنز) در دسته 105+ كيلوگرم

کد خبر
341798

