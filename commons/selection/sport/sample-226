
به گزارش خبرگزاری صدا و سیما؛ چهلمین دوره رقابت‌های
شطرنج
قهرمانی بانوان جهان پس از 21 روز رقابت 63 شطرنج‌باز، بعد از ظهر روز جمعه (13 اسفند) با قهرمانی «شونگیی تان» از چین خاتمه یافت.

در فینال این دوره از رقابت‌ها که در هتل اسپیناس پالاس تهران برگزار شد، «شونگیی تان» از
چین
و «آنا موزیچوک» از
اوکراین
مقابل هم قرار گرفتند که در نهایت نماینده چین به مقام نخست دست یافت.

تان و موزیچوک ابتدا چهار دیدار در بخش استاندارد برگزار کردند که حاصل آن یک برد برای هر کدام از آنها و 2 تساوی بود.

این دو بازیکن پس از آن که در امتیاز 2 مساوی شدند، روز جمعه دیدارهای تکمیلی را آغاز کردند. در نخستین دیدار سریع یک تساوی دیگر رقم خورد، اما در دیدار دوم این بخش «تان» عملکرد بهتری داشت و موفق شد از سد حریف اوکراینی عبور کند.
بدین ترتیب «شونگیی تان» از چین با برتری 3.5 بر 2.5 مقابل «آنا موزیچوک» اوکراینی توانست برنده جایزه 60 هزار دلاری شود.

در این دوره از مسابقات سارا سادات خادم‌الشریعه، آتوسا پورکاشیان و میترا حجازی‌پور از کشورمان نیز حضور داشتند که همه آنها در مرحله نخست حذف شدند.

 

کد خبر
363840

