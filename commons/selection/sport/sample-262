
نام جام‌جهانی و رکوردهای آن با نام برزیل عجین شده است.[
آشنایی با جام جهانی 2010
]

 برزیلی‌ها در تمام دوره های جام‌جهانی حضور داشته‌اند و با 5 عنوان قهرمانی پرافتخارترین تیم جام هستند. برزیلی‌ها به همراه تیم ملی آلمان با 7 حضور، بیشترین تعداد حضور در دیدار نهایی را تجربه کرده‌اند، ولی آلمان‌ها 11 بار در جمع چهار تیم برتر جام‌جهانی حاضر بوده‌اند. رکورد بیشترین تعداد بازی نیز به دو کشور برزیل و آلمان با 92 دیدار اختصاص دارد. اندونزی که در سال‌های آغازین جام‌جهانی به این جام راه یافت، تنها در یک مسابقه حاضر و با شکست از دور رقابت‌ها حذف شد. برزیلی‌ها همچنین با 64 برد، بیشترین پیروزی در جام‌جهانی را به نام خود ثبت کرده‌اند و مکزیکی‌ها که به لطف حضور در قاره امریکا و حضور در میان کشورهایی که فوتبال ضعیفی دارند، در اکثر دوره‌های جام شرکت داشته‌اند، با 22 باخت رکورد بیشترین باخت رادارند. کشورهای ایتالیا و آلمان نیز با 19 تساوی بیشترین تعداد تساوی را در جام‌جهانی داشته‌اند.

زردپوشان برزیلی تبحر خاصی در گلزنی دارند و فوتبال زیبا و تهاجمی این تیم باعث شده رکورد 201 بار گلزنی در جام‌جهانی نیز به نام برزیلی‌ها ثبت شود. آلمان‌ها نیز با تمام قدرتشان، 112 بار در جام‌های‌ جهانی گل خورده‌اند. کشورهایی مثل کانادا، چین، اندونزی، یونان، ترینیداد و توباگو، کنگو و زئیر نیز تیم‌هایی هستند که با وجود حضور در جام هرگز موفق به گلزنی نشده‌اند.

در جام‌جهانی، تیم ها طبق قرعه‌کشی با هم روبه‌رو می‌شوند و در همین قرعه‌ها دو کشور برزیل و سوئد مجبور شده‌اند 7 بار رودر‌‌روی یکدیگر قرار بگیرند. دو کشور برزیل و ایتالیا نیز دو بار در جام‌جهانی 1970 و 1994 دیدار نهایی رقابت‌ها را برگزار کرده‌اند. البته دو کشور آلمان و آرژانتین نیز در دو جام‌ 1986 و 1990 دیدار پایانی رقابت‌ها را برگزار کردند.

برزیلی‌ها رکورد دیگری نیز در جام‌جهانی دارند. زردپوشان در جام‌جهانی 2002 بیشترین برد در یک دوره از جام‌جهانی را به خود اختصاص دادند و در جام‌جهانی 1954 مجارستانی‌ها به لطف مهاجمان افسانه‌ای خود 27 گل به ثمر رساندند و  رکورد بیشترین گل زده در یک دوره به نام این کشور ثبت شد. کره جنوبی نیز در جام‌جهانی 1954،  16 بار دروازه‌اش باز شد و  رکورد بیشترین گل خورده به نام این کشور آسیایی به ثبت رسید. ایتالیایی‌ها به لطف سبک دفاعی و مدافعان معروف خود در جام‌جهانی 1990 توانستند 517  دقیقه دروازه خود را بسته نگه دارند.

ایتالیا و برزیل تنها کشورهایی هستند که در دو دوره متوالی قهرمان جام شده‌اند. ایتالیا در جام‌های  جهانی 1934 و 1938 و برزیل در جام‌های جهانی 1958 و 1962 قهرمان شد. اسکاتلندی‌ها با وجود حضور در 8 دوره جام‌جهانی بیشترین تعداد شکست در راهیابی به دور دوم را داشته‌اند. کشور لوکزامبورگ هم 18 دوره است که تلاش‌هایش برای حضور در جام‌جهانی ناکام مانده است!

کد خبر
109675

