
نه‌یدلی که در زبراک در نزدیکی شهر پراگ متولد شده بود، فوتبال را در زادگاه کوچک خود آغاز کرد و در 16سالگی به تیم ایالتی راکوونیک پیوست. سپس از سال 1931 تا ده سال در اسپارتا پراگ بازی کرد. از سال 1941 تا 1948 دوباره برای راکوونیک به میدان رفت. در پایان دوران فعالیتش بازهم پیراهن تیم باشگاهی زادگاهش، زبراک را به تن کرد و در نهایت در سن 48 سالگی و آنهم پس از شکستگی پایش از دنیای فوتبال کناره‌گیری کرد.

او که یکی از بزرگ ترین ستارگان فوتبال در دهه 30 بود، در
جام جهانی
1934 در
ایتالیا
در تیمی که پر از ستارگان برجسته بود، با پنج گلی که به ثمر رساند سهم به سزایی در رسیدن تیم ملی چکسلواکی به فینال داشت. وی با این پنج گل،
آقای گل جام جهانی
شد.

چهار سال بعد، در جام جهانی 1938 در
فرانسه
، در مرحله یک چهارم نهایی پایش شکست. تا آن مرحله نیز دو گل وارد دروازه حریفان کرده بود.

نه‌یدلی به دلیل داشتن جثه نحیف و این که زیاد مصدوم می‌شد، کمتر در درگیری‌های تن به تن شرکت می‌کرد. امتیاز وی بیش از هر چیز، جای‌گیری‌های مناسب و تکنیکش بود، او گل‌هایش را هم نه با قدرت شوتزنی، که با تکنیک گلزنی به ثمر می‌رساند.

اولدریش نه‌یدلی در 43 بازی، 28 گل برای تیم ملی چکسلواکی زد.

در دیدار قاره‌ای در آمستردام در 20 ژوئن سال 1937 بین تیم اروپای مرکزی و اروپای غربی، در کنار جوزپه مه‌آتزا، سیلویو پیولا و گیورگی ساروسی در خط حمله تیم اروپای مرکزی بازی کرد و در این دیدار که به پیروزی 3 بر 1 تیمش انجامید، یک گل به تیم اروپای غربی زد.


 او در رده باشگاهی هم فوتبالیست موفقی بود. در تیم اسپارتا پراگ در طی ده سال (1931 تا 1941) 146 گل زد و با این تیم چهار مرتبه به قهرمانی باشگاه‌های چکسلواکی رسید.

نه‌یدلی در روز 11 ژوئن سال 1990 درگذشت.

کد خبر
89036

