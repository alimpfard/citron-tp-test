
اين اولتيماتوم رئيس هيأت مديره باشگاه
ملوان
به بهشتي است. از نظر احمد دنيامالي بهشتي هنوز مالك باشگاه ملوان به‌حساب نمي‌آيد، زيرا به تعهدات اوليه خود عمل نكرده است. رئيس هيأت مديره اين باشگاه مي‌گويد: «بهشتي از زماني كه به اين تيم آمده بيش از چند ميليون براي ملوان هزينه نكرده است. به او گفته‌ايم كه درصورت پرداخت هزينه‌هاي تعهد به اين تيم مي‌تواند اختياراتي را بگيرد. او قرار بود 25درصد بدهي‌هاي فصل گذشته و 20درصد از هزينه‌هاي فصل جاري را پرداخت كند تا مالكيت ملوان را به نام او بزنيم، اما تا به اين لحظه چنين چيزي عملي نشده است. چرا به جاي تعهد به خواسته‌هاي هيأت مديره، براي خود قائم‌مقام تعريف مي‌كند؟ او بايد تا امروز به تعهداتش عمل كند و در غيراين صورت به سراغ گزينه‌هاي ديگر مي‌رويم.»  ظاهرا اختلاف داريوش بهشتي با اعضاي هيأت مديره باعث دلخوري مالك ملوان شده است؛ حتي گفته مي‌شود بهشتي قهر كرده است. با اين حال، وضعيت ملوان با اتفاقات اخير پيچيده شده است. ليگ برتر پنجشنبه شروع مي‌شود و اين تيم همچنان درگير مشكلات مديريتي است. احمد دنيامالي معتقد است كه ملوان تيم بي‌صاحبي نيست و به روند رو‌به‌رشد خود ادامه مي‌دهد. از نظر رئيس هيأت مديره تنها مشكل اين باشگاه وضعيت داريوش بهشتي در ملوان است. او تأكيد مي‌كند: «كارها براي اين تيم با حساب و كتاب پيش مي‌رود و به مردم اعلام كرده‌ايم كه حواسمان جمع است كه كار اشتباهي صورت نگيرد. بهشتي هم بهتر است به سرعت به تعهداتش عمل كند تا دلخوري و ناراحتي به‌وجود نيايد. ملوان امسال تيم خوبي است و از كادرفني با تجربه‌اي بهره مي‌برد.»


قلعه‌نويي
مي‌ماند


مشكلات ملوان چند سالي است كه گريبان اين تيم را گرفته است. اين تيم كه در ليگ چهاردهم در آستانه سقوط قرار داشت، با تغييرات در كادرفني توانست يكي از تيم‌هاي حاضر در ليگ پانزدهم باشد. بعد از پايان ليگ برتر نيز بهشتي تلاش كرد تا با كشاندن علي دايي به انزلي هواي تازه‌اي به اين تيم وارد كند. جالب اينكه علي دايي تمايل خود را به حضور در اين تيم نشان داده بود، اما گفته مي‌شود روشن نبودن وضعيت مديريت اين باشگاه باعث انصراف دايي شده است. با اين حال، ملوان با امير قلعه‌نويي به توافق رسيد ولي مشكلات اين باشگاه همچنان پابرجاست. دنيامالي از برخي صحبت‌هاي بهشتي دلخور است و عنوان مي‌كند: «اينگونه صحبت‌ها را نمي‌پذيرم. اينكه او مصاحبه مي‌كند و مي‌گويد كه اعضاي هيأت مديره مي‌خواهند توافق با قلعه‌نويي را به نام خودشان تمام كنند جالب نيست. تا به الان هم مشكلي با بهشتي نداريم و سر قولمان هستيم. بهتر است بهشتي حر‌فه‌اي رفتار كند و به جاي صحبت كردن عمل كند.»  اكنون اين پرسش مطرح است كه با كنار رفتن بهشتي آيا امير قلعه‌نويي هم از اين تيم جدا مي‌شود؟ عضو شوراي شهر تهران خبر مي‌دهد كه چنين موضوعي صحت ندارد و قلعه‌نويي سرمربي ملوان در فصل جديد ليگ برتر خواهد بود.


سه‌شنبه سرنوشت


مالك فعلي باشگاه ملوان سكوت كرده، درحالي‌كه او تا امروز فرصت دارد تا به تعهدات خود عمل كند. اكنون پرسش اين است كه آيا بهشتي امروز با عمل كردن به تعهداتش در انزلي خواهد ماند يا نه؟ محمود پيشگاه‌هاديان، معاون ورزشي باشگاه ملوان در اين رابطه عنوان مي‌كند:‌ «قرارداد بازيكنان امضا شد و من كارها را انجام دادم اما در مورد مالك محترم باشگاه بايد بگويم كه بهشتي به بازيكنان و هيأت مديره و امير قلعه‌نويي قول داده كه تا روز سه‌شنبه 6مرداد مبلغي را به‌حساب بازيكنان واريز كند و اگر ايشان 20درصد از مبلغ فصل آينده و 25درصد از مبلغ فصل گذشته را واريز كند همه روال قانوني انجام خواهد شد.»

او در مورد اينكه اگر او پول واريز نكند چه خواهد شد، تأكيد مي‌كند:‌ «ملوان ساليان سال است كه در فوتبال ايران حضور دارد و روي زمين نمي‌ماند. ما توكل مان اول به خدا بعد هواداران است و اگر خريدار باشگاه پول واريز نكند در آن‌صورت تدابير ديگري درنظر مي‌گيريم.»

کد خبر
302316

