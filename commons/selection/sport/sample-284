
به گزارش ایسنا، تیم های فوتبال
ذوب آهن
اصفهان و
استقلال
تهران از ساعت ۱۵ امروز (پنج شنبه) ورزشگاه فولاد شهر اصفهان به مصاف رفتند و در حالی که استقلالی ها نیمه نخست را با برتری یک گله به رختکن رفته بودند،‌ در نیمه دوم نیز یک گل زدند و در پایان با نتیجه دو بر صفر به پیروزی رسیدند.

در بیست دقیقه آغازین این نیمه از بازی، توپ بیشتر در میانه‌های میدان در جریان بود ولی در ایجاد موقعیت تیم ذوب‌آهن موفق‌تر عمل کرد و یک بار بنگستون با ضربه سر تیر دروازه استقلال را به لرزه در آورد و یکبار هم در دقیقه ۱۷ ذوب‌آهنی‌ها با وجود موقعیت مناسب، نتوانستند از سد حسینی بگذرند و دروازه‌بان جوان استقلال با خروج به موقع از دروازه مانع از فروپاشی دروازه تیمش شد.

با این‌حال استقلالی‌ها بعد از بیست دقیقه رو به جلو بازی کردند و در دقیقه ۲۵ روی ارسال دیدنی خسرو حسیدری و ضربه سر فرشید اسماعیلی، آبی‌ها به گل نخست دست یافتند. آنها دو دقیقه بعد از این گل می‌توانستند به گل دوم برسند اما شوت فنی کاوه رضایی را مظاهری به کرنر فرستاد.

در دقیقه ۴۳ روی اشتباه مدافعان ذوب آهن، استقلال می‌توانست به گل دوم دست یابد که بهنام برزای در موقعیت تک به تک با مظاهری فرصت را از دست داد تا نیمه نخست را استقلال ببرد.

استقلالی ها نیمه دوم را هجومی آغاز کرده و چند موقعیت نصفه و نیمه روی دروازه ذوب آهن ایجاد کردند. ذوبی‌ها بعد از ۱۵ دقیقه به خودشان آمدند و پهلوان بازیکن شماره ۱۰ این تیم در حالی که با دورازه بان و دو مدافع استقلال رو به رو بود، توانست حسین حسینی را از پیش رو بردارد اما دو مدافع آبی پوش مانع از گل شدن شوت پهلوان شدند تا توپ به کرنر برود. در ادامه نیز قنبری شوتی سرکش را با فاصله ای اندک از کنار دروازه استقلال به بیرون فرستاد.

در دقیقه ۶۵ کاوه رضایی با ارسال ضربه کرنر، فرشید اسماعیل را در موقعیت گلزنی قرار داد اما ضربه این مهاجم توسط علی حمام برگشت داده شد.

استقلال توسط بهنام برزای در دقیقه ۷۹ به گل رسید و این بازیکن روی سانتر زیبای فرشید اسماعیلی با ضربه سر دروزاه مظاهری را گشود.

در ادامه تلاش دو تیم گلی را در بر نداشت تا استقلال با همان دو گل مقابل میزبانش به پیروزی برسد.

ترکیب ذوب آهن: محمدرشید مظاهری، وحید محمدزاده، محمد نژاد مهدی، مهدی مهدی پور، احسان پهلوان، مرتضی تبریزی، علی همام، مهرداد قنبری، دانیال اسماعیلی فرد، جری بنگستون و مهدی رجب زاده.

ترکیب استقلال: حسین حسینی، لئاندرو پادوانی، مجید حسینی، میلاد زکی پور، خسرو حیدری، امید ابراهیمی، امید نورافکن، فرشید اسماعیلی، مجتبی حق دوست، بهنام برزای و کاوه رضایی.

فولاد 2 - گسترش فولاد 2/ ساسان انصاری بالاخره گل زد

به گزارش ایسنا، در دیگر دیدار همزمان، دو تیم فولاد خوزستان و گسترش فولاد تبریز در اهواز به مصاف هم رفتند که در پایان به نتیجه تساوی دو بر دو رضایت دادند.

برای گسترش فولاد مسعود ابراهیم زاده در دقیقه ۱۴ و داریوش شجاعیان در دقیقه ۶۸ و برای تیم فولاد ایوب والی در دقیقه ۳۸ و ساسان انصاری در دقیقه ۷۸ گلزنی کردند.

کد خبر
362271

