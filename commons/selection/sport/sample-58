
به‌ گزارش ‌ایسنا، فدراسیون فوتبال در مصوبه‌ای ورود دوربین‌های تلویزیونی برای ضبط  برنامه‌های فوتبالی محتوا محور را به ورزشگاه ممنوع اعلام کرد و همین موضوع این شائبه را به وجود آورده است که آیا مسابقات فوتبال پخش مستقیم می‌شود یا نه.

امیر عابدینی، رئیس سازمان اقتصادی و بازاریابی فدراسیون فوتبال در گفت‌وگو با ایسنا، درباره این که آیا مسابقات فوتبال از  صدا و سیما پخش خواهد شد، اظهار کرد: دوربین‌های ورزشی تنها برای پخش مستقیم بازیها می‌توانند وارد ورزشگاه شوند و به جز این اجازه ضبط هیچ تصویر دیگری را ندارند. هیچ مانعی برای پخش مستقیم این مسابقات وجود ندارد.

رئیس سازمان اقتصادی و بازاریابی فدراسیون فوتبال با گلایه از بد قولی سازمان صدا و سیما گفت‌: این بحث مربوط به دو ماه پیش است و آنها قرار بود با ما جلسه‌ای را برگزار کنند. الان سال تمام شده است و هنوز خبری از جلسه‌ای با سازمان صدا و سیما نیست. صدا و سیما هیچ پولی در ازای حق پخش تلویزیونی به ما نمی‌دهد و ۱۳ - ۱۴ برنامه تلویزیونی هم دارند که از فوتبال محتوا تولید می‌کنند. با این کار باشگاه‌های ما از بین می‌روند.

او ‌اضافه کرد: بعد از بد قولی سازمان صدا و سیما ما هم محتوای فوتبال را به یک شرکت خصوصی فروختیم و از این پس آنها از فوتبال محتوا تولید می‌کنند. دولت می‌گوید فوتبال باید به صورت مستقیم از صدا و سیما پخش شود و ما هم از این دستور خارج نمی‌شویم، اما سازمان صدا و سیما در ازای محتوای فوتبال ریالی به ما نمی‌دهد. حتی هر برنامه تلویزیونی یک سامانه هم به راه انداخته است. هر چقدر صبوری کردیم دیدیم سازمان صدا و سیما به هیچ راهی قائل نیست.

عابدینی تاکید کرد: محتوا را ما تولید می‌کنیم و برای دریافت پول باید جلوی سازمان صدا و سیما دست دراز کنیم. با این وضعیت باشگاه‌های ما باید از کجا هزینه‌های خود را تامین کنند؟ حقوق تلویزیونی در ایران رعایت نمی‌شود. حتی مسابقات لیگ یک هم محتوای مربوط به خود را دارد. با مصوبه جدید فدراسیون از این پس محتوای فوتبال در اختیار  یک شرکت قرار می‌گیرد که با آنها قرارداد بسته‌ایم.

در صورتی که این مصوبه از امروز (چهارشنبه 18 اسفند) عملی شود هیچ کدام از برنامه‌های فوتبالی تلویزیون مانند "۹۰" ، "ورزش و مردم"، "شبهای فوتبالی" ، بخش‌های خبری و ... نمی‌توانند از مسابقات فوتبال فیلمبرداری و تولید محتوا کنند.

کد خبر
364432

