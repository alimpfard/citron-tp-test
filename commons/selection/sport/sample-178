
ایسنا نوشت: در دومین هفته
لیگ قهرمانان آسیا
،
استقلال
ایران در عمان به  مصاف التعاون عربستان رفت تا در این دیدار به اصطلاح خانگی، سه امتیاز حساس  را به دست بیاورد. شاگردان منصوریان در حالی به مصاف حریف عربستانی رفتند  که در بازی نخست در امارات از الاهلی باخته بودند و آن باخت، عزم بازیکنان  آبی‌پوش را برای شکست التعاون جزم کرده بود. استقلال با انجام یک بازی  حساب‌شده توانست با سه گل کاوه رضایی (۱)، محسن کریمی (۷۰) و لئوناردو  پادوانی (۸۹) حریفش را شکست دهد.

مطابق انتظار، استقلالی‌ها بازی را هجومی  آغاز کردند و در همان دقیقه نخست، دروازه التعاون را باز کردند. کاوه رضایی  با استفاده از اشتباه مدافعان حریف، گل اول بازی را به ثمر رساند. در  ادامه هم دو تیم بازی نسبتا پایاپایی را به نمایش گذاشتند و در دقایقی از  بازی روی دروازه یکدیگر خطرساز شدند اما بازی در نیمه نخست با همان یک گل  به پایان رسید.

با آغاز نیمه دوم، باز هم استقلالی‌ها بودند  که بازی را هجومی دنبال کردند و چند بار فرصت داشتند تا گل دوم را بزنند  اما حمله‌ها و ضربه‌های ایستگاهی استقلالی‌ها حاصلی نداشت تا این که در  دقیقه ۷۰، حمله گسترده آبی‌پوشان باعث سردرگمی مدافعان و دروازه‌بان  التعاون شد و محسن کریمی توانست گل دوم بازی را به ثمر برساند.

در دقیقه ۸۰، بازیکنان التعاون موقعیت بسیار خطرناکی برای گل‌زنی داشتند اما نتوانستند از آن بهره ببرند.

در دقیقه ۸۳، علی قربانی گل سوم را هم زد اما داور قبل از آن به نشانه آفساید در سوتش دمیده بود؛ تصمیمی که به نظر صحیح نمی‌رسید.

در دقیقه ۸۹، پادوانی، مدافع پیش‌تاخته  استقلال سانتر زیبای امید ابراهیمی را به گل سوم تیمش تبدیل کرد تا روند  پیروزی‌های سه‌گله استقلال در لیگ برتر ایران، به آسیا هم کشیده شود.

استقلال با این برد، سه امتیازی شد تا در پایان دیدارهای هفته دوم گروه A، هر چهار تیم حاضر در این گروه، سه امتیازی شوند.


استقلال خوزستان
با اقتدار صدرنشین گروه B شد


استقلال خوزستان نیز با شکست الجزیره امارات با اقتدار صدرنشین گروه B لیگ قهرمانان آسیا شد. شاگردان پورموسوی با یک گل الجزیره را مغلوب کردند.

در دیگر بازی برگزار شده این گروه الفتح عربستان و لخویا به تساوی 2 بر 2 رسیدند.

کد خبر
363486

