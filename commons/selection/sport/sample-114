
با اين حال هر روز گزينه‌هاي متعددي مطرح مي‌شود كه هنوز به قطعيت نرسيده است. از عنايت، رئيس سابق كميته داوران و اسلاميان نايب‌رئيس فدراسيون به‌عنوان گزينه‌هاي احتمالي دپارتمان و كميته داوري نام برده مي‌شود. اين در حالي است كه اصفهانيان رئيس كميته داوران از قول اسدي دبير فدراسيون فوتبال مي‌گويد كه هرگونه انتخابي بايد از كانال كميته داوران فدراسيون فوتبال باشد. او درخصوص مطالبي كه در برخي رسانه‌ها مبني بر احتمال جايگزيني اسلاميان به جاي وي و همچنين انتخاب عنايت به‌عنوان رئيس دپارتمان داوري مطرح مي‌شود، گفت: آيين‌نامه ما به تصويب هيأت رئيسه فدراسيون فوتبال و اساسنامه نيز به تأييد مجمع فدراسيون رسيده و خارج از اين چارچوب نمي‌توانيم حركت كنيم. ميرزابيگي را به‌عنوان مسئول دپارتمان داوري به دبيركل فدراسيون فوتبال معرفي كرديم كه هنوز دبيركل در اين خصوص پاسخي به ما نداده است.

وي افزود: تا زماني كه به‌طور كتبي پاسخي دريافت نكنيم و از رد گزينه پيشنهادي توسط دبيركل فدراسيون مطمئن نشويم، نمي‌توانيم در كميته داوران تشكيل جلسه بدهيم و گزينه‌هاي ديگر را بررسي كنيم ضمن اينكه براي آنكه كارهاي دپارتمان دچار اخلال نشود مهرپيما را تا زمان تعيين رئيس جديد مسئول رسيدگي به امور اجرايي دپارتمان كرده‌ايم. رئيس كميته داوران در مورد احتمال انتخاب عنايت به‌عنوان رئيس جديد دپارتمان و اينكه او مورد تأييد اسدي هم هست، تأكيد كرد: ما تا به امروز فقط ميرزابيگي را معرفي كرده‌ايم. عنايت يكي از گزينه‌هاي رياست دپارتمان است كه اعضاي كميته داوران بايد درخصوص عملكرد وي تصميم‌گيري كنند، ضمن اينكه هر فردي را بخواهيم به دبيركل معرفي كنيم بايد او را دعوت و مسائل و سياست‌هاي كميته داوران را با او مطرح كنيم. درصورتي كه ببينيم وي مي‌تواند در راستاي سياست‌هاي كميته داوران حركت كند، او را معرفي خواهيم كرد تا ديگر شاهد مسائل و مشكلات گذشته نباشيم.

رئيس كميته داوران درخصوص شايعاتي مبني بر جايگزيني اسلاميان به جاي وي و اينكه نادر جعفري در گفت‌وگويي اين موضوع را تأييد كرده، تصريح كرد: نمي‌دانم جعفري در چه جايگاهي در كميته داوران يا دپارتمان قرار دارد كه چنين اظهارنظري مي‌كند. مگر فراموش كرده‌ايد چند‌ماه پيش او مصاحبه‌اي انجام داد و گفت كميته داوران نياز به پوست‌اندازي دارد و من مي‌آيم و... چه اتفاقي افتاد؟ آيا تغييري صورت گرفت؟ آيا به غير از اينكه طبق آيين‌نامه وي به‌دليل مصاحبه عليه اركان داوري فوتبال كشور چند‌ماه از نظارت محروم شد، اتفاق ديگري افتاد؟ وي افزود: درخصوص رياست اسلاميان در كميته داوران نخستين‌بار است چنين موضوعي را مي‌شنوم. اگر هر تغييري در رياست كميته داوران بخواهد صورت گيرد بايد رئيس فدراسيون فوتبال پيشنهاد داده و با آراي اعضاي هيأت رئيسه فدراسيون فوتبال انجام شود همانطور كه انتخاب رئيس كميته نيز با همين روش انجام مي‌شود. به هر حال ما تابع قانون هستيم اما بعيد مي‌دانم درحالي‌كه كمتر از يك‌سال به انتخابات فدراسيون فوتبال باقي‌مانده تغييري صورت گيرد.

کد خبر
298667

