
فونتن که از سوی هوادارانش اغلب به نام ژوستو خوانده می‌شد، از سال 1949 تا 1962 در دنیای حرفه‌ای فوتبال فعالیت کرد. او فوتبال را در سال 1950 در تیم ماروکین کازابلانکا آغاز کرد و تا سال 1953 نیز در این تیم ماند، سپس راهی فرانسه شد.

 در این کشور ابتدا بای باشگاه او.جی.سی نیزا بازی کرد (1953-1956) و بلافاصله بعد از آن به تیم استید ریمس پیوست (1956-1962). در این باشگاه هم مثل تیم ملی فرانسه، چندین سال با مهاجمانی تراز اولی چون پیانتونی، وینسنت و بلیارد هم‌بازی بود که در یک فصل بین 80 تا 90 گل در لیگ دسته اول
فرانسه
به ثمر رساندند و در سال بازگشت ریموند کوپا (60/1959) حتی در 38 بازی 109 گل زدند. فونتن در فرانسه چهار بار به قهرمانی لیگ این کشور و دوبار به قهرمانی جام حذفی دست یافت؛ به علاوه دو بار نیز عنوان آقای گلی لیگ را از آن خود کرد. وی با باشگاه ریمس یکب از نیز در سال 1959 به فینال مسابقات جام باشگاه‌های اروپا در مقابل
رئال مادرید
رسید.

فونتن در سال 1960 با شکستی پایش مواجه شد که با وجود معالجات و تمرینات زیاد،‌ در سال 1962 در حالی که تنها 28 سال سن داشت، مجبور به کناره‌گیری از فوتبال شد. او در پایان سال 1961 به عنوان اولین رئیس اتحادیه فوتبالیست‌های فرانسه انتخاب شد و این سمت را تا سال 1964 در اختیار داشت.

در تیم ملی فرانسه

ژوست فونتن بین سال‌های 1953 تا 1960، 21 بار پیراهن تیم ملی فوتبال فرانسه را به تن کرد و 30 گل نیز وارد دروازه حریفان کرد و میانگین افسانه‌ای 43/1 گل در هر بازی را به دست آورد. وی سه بار موفق به هت‌تریک شد و یک بار نیز در دیدار مقابل
آلمان
برای کسب مقام سوم جهان چهار گل در یک بازی به ثمر رساند. او همچنین تا امروز رکورددار گلزنی در یک
جام جهانی
می‌باشد: در جام جهانی 1958 در
سوئد
موفق به زدن 13 گل شد. این در حالی بود که وی به جای هم‌تیمی‌اش در ریمس، رنه بلیارد که قبل از جام جهانی دچار مصدومیت شده بود، برای حضور در جام به تیم ملی دعوت شده بود.


مربیگری

پس از این که در سال 1962 مجبور به خداحافظی از زمین فوتبال شد، بلافاصله در دوره مربیگری شرکت کرد و به عنوان نفر اول، از این دوره فارغ‌التحصیل شد. در ژانویه سال 1967سرمربی تیم ملی فرانسه شد، اما بعد از دو شکست خانگی در دو بازی دوستانه مقابل
رومانی
و شوروی، در ماه ژولای از تیم ملی برکنار و لوئی دوگاگ جانشین وی شد. پس از آن به مدت سه سال (1973-1976) هدایت باشگاه پاری سن ژرمن را به دست گرفت و این تیم را در سال 1974 به لیگ دسته اول رساند و در فصل 79/1978 نیز سرمربی باشگاه تولوز بود. وی همچنین در آغاز دهه 80 سرمربی تیم ملی مغرب بود.

ژوست فونتن که نشان افتخاری شوالیه را به دست آورده است، در سال 2000 نیز از سوی مجله تخصصی ورزشی اکیپ به عنوان پنجمین فوتبالیست برتر قرن فرانسه برگزیده شد. وی هم‌اکنون صاحب فروشگاه‌های تجهیزات ورزشی "ژوستو اسپرت" می‌باشد.

موفقیت‌ها:

قهرمان جام باشگاه‌های فرانسه: 1956 (نیزا)، 1958، 1960 و 1962 (ریمس)
قهرمان جام حذفی فرانسه: 1954 (نیزا)، 1958 (ریمس)
آقای گل باشگاه‌های فرانسه: 1958، 1960 (همچنین دومین گلزن برتر: 1957 و 1959)
تعداد بازی و گل زده در لیگ دسته  اول فوتبال فرانسه: 200 بازی و 165 گل ( 69 بازی و 43 گل برای نیزا، 131 بازی و 122 گل برای ریمس)
21 بازی ملی و 30 گل زده
مقام سوم جام جهانی: 1958
آقای گل جام جهانی
با 13 گل زده: 1958
فونتن همچنین به عنوان یکی از برترین فوتبالیست‌های دنیا عضو
فیفا
100 بوده و در سال 2004 در فهرستی که از برترین بازیکنان 50 سال اخیرهریک از فدراسیون‌های عضو یوفا تهیه شده است، به عنوان برترین فوتبالیست فرانسه انتخاب شده است.

کد خبر
90961

