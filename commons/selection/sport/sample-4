
بعد از ناکامی در جام ملت‌های آسیا، هنوز تکلیف ادامه همکاری ما با کارلوس کی‌روش روشن نیست.

با این وجود او چه باشد و چه نباشد، یک گنج ارزنده برای ایران در مسیر رسیدن به جام جهانی2018 روسیه و نیز حضور آبرومندانه در این تورنمنت باقی گذاشته است.

در شرایطی که کمتر کسی تصور می‌کرد مرد پرتغالی بدون برگزاری بازی تدارکاتی در فاصله بین جام جهانی و جام ملت‌های آسیا بتواند تیم ملی ایران را در مسیر «پوست‌اندازی» قرار بدهد، کی‌روش این کار را کرد و در استرالیا حداقل چهار بازیکن عالی را به موجودی ملی فوتبال ایران اضافه کرد.

به این ترتیب ما در حال حاضر دست‌کم هفت بازیکن توانمند داریم که حضورشان در تیم ملی مستقیما مرهون نشستن کی‌روش روی نیمکت ایران بوده است؛ هفت نفری که تا جام جهانی آینده می‌توانند برای تیم ملی توپ بزنند.


اشکان دژاگه/ یک کاپیتان 32 ساله؟


از نظر مالی این شاید هنوز گران‌ترین دستاورد کی‌روش باشد. اشکان دژاگه متولد 14تیر65 در تهران است که خیلی زود همراه با خانواده‌اش به اروپا مهاجرت کرد.

او بعد از بازی در تیم‌های طراز اول فوتبال آلمان، مورد توجه امیر قلعه‌نویی قرار گرفت، اما این مربی سابق تیم ملی کشورمان در جلب نظر مساعد اشکان برای حضور در ایران ناموفق بود.

به نظر می‌رسد حضور یک نام بزرگ لازم بود تا به دژاگه برای پوشیدن پیراهن تیم ملی اطمینان خاطر بدهد. این اتفاق سرانجام اواخر سال90 رخ داد و کی‌روش اشکان را به اردوی تیم ملی دعوت کرد.
او در نخستین مسابقه‌اش برای تیم ملی کشورمان در ورزشگاه آزادی دو گل مقابل قطر به ثمر رساند تا شروعی شکوهمند و خاطره‌انگیز داشته باشد.

اشکان از آن پس همواره در خدمت تیم ملی بوده و غیر از سه بازی پایانی مرحله مقدماتی جام جهانی که به دلیل مصدومیت آن‌ها را از دست داد، در بقیه رقابت‌ها حاضر بوده است.

دژاگه
که بعد از جام جهانی با مبلغی فوق‌العاده (ظاهرا 5میلیون پوند) به العربی قطر پیوست، هنگام برگزاری جام جهانی2018 در روسیه 32ساله خواهد بود و می‌تواند در اوج پختگی، یکی از مهره‌های کلیدی تیم کشورمان باشد. او حتی در آن زمان می‌تواند کاپیتان تیم کشورمان نیز باشد.


رضا قوچان‌نژاد/ تا روسیه چند گله می‌شود؟


رضا قوچان‌نژاد
متولد 29شهریور66 در مشهد است. او برخلاف اشکان دژاگه، در تیم‌های مطرح اروپایی عضویت نداشته، با این حال شنیده می‌شود این بازیکن زمانی مورد توجه افشین قطبی بوده و این مربی سابق ایران می‌کوشیده او را به عضویت تیم ملی کشورمان در بیاورد.

در مورد «گوچی» هم تا وقتی خود کی‌روش راهی بلژیک نشد، اتفاق مثبتی رخ نداد. او سرانجام زمستان سال91 به عضویت تیم ملی کشورمان درآمد و درخشش حیرت‌انگیزش را شروع کرد.

گوچی
برای ایران در مسابقه با تیم‌هایی مثل قطر، کره‌جنوبی، امارات و عراق گل‌های حیاتی به ثمر رسانده و آبروی ما را در جام جهانی با بازکردن دروازه بوسنی نگه داشته است.

رضا قوچان‌نژاد هنگام برگزاری جام جهانی روسیه، 31ساله خواهد بود. او امروز 13گل ملی دارد. به نظرتان تا رسیدن به مسکو، گل‌های رضا به چه عددی خواهد رسید؟


مهرداد پولادی/ اگر معاف شده باشد!


مهرداد پولادی
متولد 7اسفند65 است و در تیم‌هایی مثل پیکان، استقلال، تراکتورسازی و مس کرمان سابقه بازی داشته است.

او یک بازیکن متوسط در فوتبال ایران محسوب می‌شد که روزگاری تصور رویارویی‌اش با مسی و عبور وی از نابغه آرژانتینی چیزی فراتر از یک رویا به شمار می‌آمد. با این حال ظهور همزمان دو مربی خارجی در فوتبال ایران، زندگی پولادی را دگرگون کرد.

دنیزلی او را برای پرسپولیس خواست و پست‌اش را به دفاع چپ تغییر داد. کی‌روش هم از بازی مهرداد در این منطقه خوشش آمد تا او به بهترین بازیکن آسیایی جام جهانی2014 تبدیل شود!

حضور پولادی در تیم ملی کشورمان برای شرکت در مسابقات جام ملت‌های آسیا آن‌قدر مهم و کلیدی بود که کی‌روش از مسئولان نظام وظیفه خواست در مورد این بازیکن ارفاق کنند و اجازه دهند او در استرالیا حاضر باشد.

پولادی در جام ملت‌ها هم نمایش مطلوبی داشت و نشان داد که چرا تا این حد برای مربی‌اش ارزشمند است. وقتی در بازی با عراق مهرداد اخراج شد و تیم حریف از آن منطقه روی دروازه کشورمان فشار آورد، تازه نقش بنیادی او در تیم ملی روشن شد.

پولادی هم در جام جهانی بعدی 32ساله خواهد بود و شرایط خوبی برای حضور در تیم ملی کشورمان خواهد داشت. البته اگر مشکل خدمت‌اش تا آن زمان حل شده باشد!


گنجی به نام مرتضی


این بزرگ‌ترین‌ سورپرایز كی‌روش در جام ملت‌های آسیا بود. مربی پرتغالی پیش از آغاز جام شانزدهم
پژمان منتظری
را از دست داد.

مدافع سابق استقلال در جام جهانی نمایش‌های بسیار خوبی برای ایران ارائه داده بود، اما آسیب‌دیدگی بدهنگام او و نیز افت وحشتناك
امیرحسین صادقی
باعث شد تا معادلات خط ساختار دفاعی ایران گره بخورد.

در همین شرایط بود كه كی‌روش برگ برنده‌اش را رو كرد. مرتضی پورعلی‌گنجی، مدافع نفت تهران متولد 30فروردین1371 در بابل است.

او از همان نخستین بازی ایران در استرالیا در تركیب ثابت تیم كشورمان قرارگرفت و بازی‌های بدون نقصی ارائه داد. در پایان مرحله گروهی، پورعلی‌گنجی تنها بازیكن ایرانی بود كه در تركیب تیم منتخب جام قرارگرفت.

او فوتبال سر بالایی را به نمایش گذاشت و خونسردی غافلگیركننده‌ای داشت. دیگر امتیاز مرتضی كه در این جام چشم‌ها را به خودش خیره كرد، تسلط او روی توپ‌هاي هوایی بود.

این اتفاق هم در محوطه جریمه ما رخ داد و هم در محوطه جریمه رقبا؛ طوری كه او در بازی با بحرین و قطر تا آستانه فتح دروازه حریف پیش رفت و سرانجام موفق شد در بازی با عراق با یك ضربه سر دیدنی تیم كشورمان را به گل برساند. پورعلی‌گنجی هنگام برگزاری جام جهانی2018 روسیه، 26ساله خواهد بود. از این بهتر هم آیا ممكن است؟


وریا غفوری/ مالک جناح راست


وریا غفوری دیگر پدیده تیم ملی كشورمان در جام شانزدهم بود. در مورد اهمیت كاری كه او انجام داد، فقط كافی است یك جمله بنویسیم؛ اینكه خسرو حیدری را نیمكت‌نشین كرد! وریا در نفت گل كرد و ابتدای فصل جاری به سپاهان پیوست.

او متولد 29شهریور1366 در سنندج است و در پست مدافع راست توپ می‌زند. در دو بازی نخست جام ملت‌های آسیا وریا عملكردی خیره‌كننده داشت، اما در بازی سوم و بنا بر صلاحدید كی‌روش مبنی بر استراحت كردن برخی از بازیكنان اصلی، جای خودش را به خسرو حیدری داد.

تازه اینجا بود كه اهمیت این بازیكن «كرد» فوتبال كشورمان برای تیم ملی روشن شد. وریا در بازی با عراق به تركیب اصلی بازگشت و اتفاقا پایه‌گذار گل اول ایران لقب گرفت؛ گلی كه شاید اگر اشتباه مرگبار داور استرالیایی نبود، می‌توانست منجر به صعود ایران به جمع چهار تیم برتر جام شانزدهم شود.

وریا در این صحنه ارسالی دقیق و دیدنی داشت كه نشان داد در صورت میدان دیدن، می‌تواند در تیم ملی هم به مرز پختگی لازم برسد. یك نكته قابل توجه در مورد او این است كه غفوری بعد از تصاحب توپ با چشمانی باز تصمیم می‌گیرد و اصرار به بازی‌سازی دارد. در روزهایی كه مرحله نهایی جام جهانی2018 در روسیه برگزار خواهد شد، وریا یك بازیكن 31ساله باتجربه است كه قطعا خیلی می‌تواند به تیم كشورمان كمك كند.


وحید امیری/ جناح چپ، شاد!


در جام ملت‌های آسیا اگر جناح راست تیم ملی كشورمان محل ظهور یك ستاره «كرد» بود، در سمت چپ هم یك بازیكن «لر» عرض اندام كرد و توانایی‌هایش را به رخ كشید.

با توجه به حضور
مهرداد پولادی
و احسان حاج‌صفی در این جناح، خیلی سخت بود كه بتوان ظهور یك بازیكن دیگر را در این منطقه تصور كرد.

با این وجود وحید امیری عالی بازی كرد. او در مسابقه سوم تیم كشورمان برابر امارات برای نخستین بار به بازی گرفته شد و عملكردی فراتر از حد تصور داشت.

پس از آن امیری در بازی با عراق نیمكت‌نشین شد تا زوج موفق پولادی و حاج‌صفی دوباره شكل بگیرد. اخراج مهرداد در دقیقه41 همه چیز را به هم ریخت و كی‌روش را وادار كرد از امیری به جای شجاعی استفاده كند.

او این بار هم عملكرد تحسین‌برانگیزی داشت و در روزی كه تیم ملی كشورمان تحت فشار حریف قرار داشت، بارها توانست با نفوذهای موفق‌اش توپ را به زمین حریف ببرد و حتی برایمان كاشته بگیرد.

او در طول دقایقی كه بازی كرد باعث شد دو بازیكن عراق كارت زرد بگیرند و كمی دست به عصا حركت كنند. هرچند در نهایت فوتبال روی زشت‌اش را به امیری نشان داد و باعث شد ضربه پنالتی این بازیكن در اوج بدشانسی به تیر عمودی دروازه برخورد كند و به زمین برگردد.

او متولد فروردین1367 است و در جام جهانی بعدی، 30ساله خواهد بود؛ بازیكنی كه نشان داده اگر به وی اعتماد شود، حداقل به‌ عنوان یك آلترناتیو قابل قبول می‌تواند ایفای نقش كند.


سردار آزمون/ فقط یک سالش بود!


این یكی را دیگر با هیچ چشم غیرمسلحی نمی‌شد ندید! وقتی قرار بود تیم كشورمان برای بازی دوم با قطر وارد زمین شود، بیشتر گمانه‌زنی‌ها حول محور آن بود كه كی‌روش به تركیب تیم برنده دست نمی‌زند و شاگردانش را با همان آرایش بازی با بحرین به میدان می‌فرستد.

با این وجود كارلوس همه را غافلگیر كرد و سردار آزمون را به جای رضا قوچان‌نژاد به میدان فرستاد تا او یكی از زیباترین گل‌های جام را به ثمر برساند.
آزمون در برابر عراق هم عالی عمل كرد و یك گل تماشایی زد، هر چند در هر دو بازی بعد از گلزنی‌اش مصدوم شد و هر دو بار اشك ریخت؛ اشك اول به خاطر درد پا و اشك دوم به خاطر حذف تیم ملی!

آزمون با آنچه در استرالیا ارائه داد ثابت كرد كه می‌تواند بزرگ‌ترین‌ مهاجم فوتبال ایران در یك دهه آینده باشد.

او تا به حال 6بازی ملی انجام داده كه در هر 6تای آن‌ها هم تعویض شده، اما چهار گل به ثمر رسانده است!

این جواهر فوتبال ایرانی، متولد 11دی73 است؛ به عبارت دیگر وقتی علی دایی در جام ملت‌های آسیا چهار گل به كره‌جنوبی زد، سردار تازه یك سالش بود!

او هنگام برگزاری جام جهانی آینده 24ساله خواهد بود و خیلی حرف‌ها برای گفتن خواهد داشت؛ هرچند نكته كلیدی در مورد آزمون، به انتخاب‌های او درحوزه باشگاهی مربوط می‌شود كه امیدواریم در این مورد بهترین اتفاقات برای وی رخ دهد.

منبع:
همشهري تماشاگر

کد خبر
287427

