
به گزارش ایسنا، پس از افزایش پرونده بدهکاری تیم‌های ایرانی به بازیکنان خارجی در کمیته‌های مختلف
فیفا
، چندی پیش کمیته تعیین وضعیت فدراسیون فوتبال طرحی را برای جلوگیری از افزایش بدهکاری باشگاه‌ها ارائه داد که بر اساس آن تیم‌های بدهکار ایرانی به بازیکنان خارجی نمی‌توانند تا بسته شدن پرونده‌های این بازیکنان اقدام به جذب بازیکن یا مربی خارجی دیگری کنند.

این طرح در تاریخ ۲۴/۱۲/۹۵ به تصویب هیات رییسه فدراسیون فوتبال رسید و از همان تاریخ لازم‌الاجرا شده است.

طبق اعلام کمیته وضعیت فدراسیون فوتبال، ۱۴ تیم ایرانی طبق وضعیت فعلی از هرگونه نقل و انتقال مربی یا بازیکن خارجی محروم خواهند بود.

تیم‌های پرسپولیس، تراکتورسازی، استقلال، پدیده، سیاه جامگان، ملوان، راه‌آهن، پاس همدان، شاهین بوشهر، برق شیراز، ابومسلم مشهد، داماش گیلان، داماش ایرانیان و سپاهان در این فهرست قرار دارند.

البته باشگاه سپاهان حدود چند هفته قبل زلاتکو کرانچار را به عنوان سرمربی تیم خود انتخاب کرد که طبق گفته کمیته وضعیت فدراسیون فوتبال این باشگاه با بازیکن خارجی خود به توافق رسیده و فیفا هم آن را تایید کرده اما هنوز مختومه شدن پرونده به دست فدراسیون فوتبال نرسیده است.

تمامی تیم‌هایی که پرونده‌های بدهی در مراحل بررسی، صدور رای و یا اجرا داشته باشند شامل این قانون می‌شوند. البته باشگاه‌های ایرانی می‌توانند در تابستان پیش‌رو با بازیکنان و مربیان خارجی فعلی خود تمدید قرارداد را انجام دهند.

روزبه وثوق احمدی رئیس کمیته تعیین وضعیت بازیکنان و مربیان فدراسیون فوتبال در گفت‌وگو با ایسنا این خبر را تایید کرد.

کد خبر
366140

