
به گزارش ایسنا، رقابت‌های لیگ قهرمانان آسیا در حالی از 22 اسفند 86 آغاز می‌شود که آخرین دوره این مسابقات با شکل کنونی است.

در این فصل همچون رقابتهای سال گذشته بیست و هشت تیم حاضر در مرحله گروهی به هفت گروه چهار تیمی تقسیم می‌شوند که از هر گروه یک تیم به مرحله یک چهارم نهایی صعود می‌کند.

در این مرحله تیم "اوراوا ردز"
ژاپن
به هفت تیم صعود کرده از مرحله گروهی خواهد پیوست و این هشت تیم دیدارهای حذفی را به صورت رفت و برگشت انجام می‌دهند.

سال قبل
سپاهان
تنها نماینده
ایران
در رقابت‌های لیگ قهرمانان آسیا بود، امسال به غیر از تیم اصفهانی،
سایپا
هم دیگر نمانیده فوتبال ایران است.

گروه A:

تیم‌ها: سپاهان ایران، الاتحاد
سوریه
، الاتحاد عربستان و کوروفچی ازبکستان

در این گروه رقابت اصلی بین سپاهان نایب قهرمان فصل پیش رقابت‌های لیگ قهرمانان آسیا و الاتحاد عربستان قهرمان دو گانه این رقابت‌هاست. اما این دو تیم در روز اول مسابقات در خانه به ترتیب میزبان الاتحاد سوریه و کوروفچی ازبکستان هستند.

سپاهان در حالی باید در فولاد شهر از الاتحاد سوریه میزبانی کند که همچنان نمی‌تواند از محرم نویدکیا بازیکن تاثیر گذار خود در ترکیب استفاده کند. نکته جالب برای سپاهانی‌ها بازگشت هواداران این تیم پس از دوری دو ماهه است. الاتحاد و سپاهان هر دو در لیگ‌های داخلی شرایط یکسانی دارند و هر دو تیم در مکان دوم جدول رده‌بندی قرار دارند.

در دیگر دیدار این گروه الاتحاد عربستان در جده میزبان کوروفچی قهرمان جام حذفی ازبکستان است.

گروه B:

تیم‌ها: الوصل امارات، نیروی هوایی
عراق
، الکویت کویت، سایپا ایران

از همین حالا پیش بینی این که رقابت اصلی برای صعود، بین نماینده‌های ایران و عراق است، کار سختی نیست. سایپا در حالی باید در اولین بازی خود در لیگ قهرمانان آسیا به مصاف الکویت برود که همه نگاه‌ها به علی دایی سرمربی این تیم است. رقابت این دو تیم وقتی جالب‌تر به نظر می‌رسد که بدانید سرمربی الکویت و سایپا، هر دو سرمربی تیم ملی کویت و ایران هم هستند و این دو مربی در کمتر از پانزده روز دیگر باید در درقابت‌های مقدماتی جام‌جهانی تیم‌هایشان را آماده یک رویارویی مهم کنند.

در دیگر بازی این گروه الوصل امارات در دوبی میزبان نیروی هوایی عراق است.

گروه C:

تیم‌ها: السد قطر، الوحده امارات، الکرامه سوریه، الاهلی عربستان

گروه C را می‌توان جنگ اعراب برای رسیدن به مرحله‌ی یک چهارم نهایی لیگ قهرمانان آسیا دانست. السد قطر که در این چند ساله توفیقی در رقابت‌های لیگ قهرمانان آسیا نداشته باید در روز اول به مصاف الاهلی عربستان برود که این تیم نیز چند سالی است نام و نشانی از تیم قدرتمند سال‌های میانی دهه‌ی 90 ندارد.

در دیدار دوم این گروه الکرامه سوریه تیم صدرنشین رقابت‌های لیگ سوریه در دمشق میزبان الوحده امارات با لوکا بوناچیچ است.

گروه D:

تیم‌ها: پاختاکور ازبکستان، الغرافه قطر، القادسیه کویت، اربیل عراق

ازبکستان تنها تیم این گروه است که سابقه‌ صعود به مرحله‌ی یک چهارم نهایی لیگ قهرمانان آسیا را دارد. این تیم باید فردا در تاشکند از القادسیه کویت میزبانی کند. اربیل عراق تیم تازه وارد این رقابت‌ها در اولین تجربه‌ی آسیایی خود میزبان الغرافه قطر است.

گروه E:

تیم‌ها: چانگ‌چون یاتایی
چین
، بین‌دونگ ویتنام، پوهانگ
کره‌جنوبی
،‌ آدلاید یونایتد استرالیا

استرالیایی‌ها که تا به حال تجربه‌ موفقی در رقابت‌های باشگاهی آسیا نداشته‌اند امسال برای جبران نتایج سال گذشته‌ی خود دو نماینده را به مسابقات فرستاده‌اند. آدلاید یونایتد یکی از این تیم‌هاست که باید در روز اول در کره‌ی جنوبی به مصاف پوهانگ این کشور برود. با این حال پیش‌بینی اینکه پوهانگ بتواند به لطف تجربه‌ی سال‌های گذشته‌اش در این دیدار موفق بشود کار چندان دشواری نیست.

چانگ‌چونگ‌یاتای چین هم دیدار آسانی را مقابل بین‌دونگ ویتنام خواهد داشت.

گروه F:

تیم‌ها: کرونگ بانک تایلند، پکن گوان چین، نام‌دین ویتنام و کاشیما آنتلرز ژاپن

از حالا می‌توان پیش‌بینی کرد که کاشیما در رقابت با سه تیم ناشناخته‌ گروه ششم به مرحله‌ی یک چهارم نهایی صعود کند. کاشیما تیم پرطرفدار ژاپنی در حالی باید در روز اول به مصاف کرونگ بانک تایلند برود که می‌تواند نسبت به صعودش به مرحله‌ بعد اطمینان داشته باشد چرا که سه تیم دیگر از قدرت لازم برای شکست دادن تیم ژاپنی برخوردار نیستند. با این حال نمی‌توان اتفاقات فوتبال را در آینده‌ی این گروه بی‌تاثیر دانست.

در دیگر دیدار این گروه نام‌دین ویتنام میزبان گوان چین است.

گروه G

تیم‌ها: ملبورن ویکتوری استرالیا، چونگ بوری تایلند، گامبااوزاکای ژاپن، چونام دراگونز کره‌جنوبی

بی‌تردید گروه هفتم در کنار گروه اول سخت‌ترین گروه رقابت‌های این فصل لیگ قهرمانان آسیا هستند. حضور سه تیم قدرتمند از کشورهای صاحب نام در فوتبال آسیا کار را برای صعود یکی از این تیم‌ها به مرحله‌ بعد دشوار می‌کند. در روز اول ملبورن استرالیا میزبان چونام دراگونز کره‌جنوبی است و چونام بوری تایلند میهمان گامبااوزاکای ژاپن است.

ناگفته‌هایی از لیگ قهرمانان آسیا:

در رقابت‌های امسال 29 تیم از چهارده کشور آسیایی شرکت دارند که البته مانند سال‌های قبل شانس تیم‌های مطرح برای رسیدن به عنوان قهرمانی بیشتر از تیم‌های ناشناخته است.

تا به حال نوزده تیم آسیایی موفق به کسب عنوان قهرمانی رقابت‌های باشگاهی آسیا شده‌اند که هفت تیم موفق شده‌اند دو بار به این عنوان دست یابند. تیم‌های باشگاهی کره جنوبی با هفت عنوان قهرمانی پر افتخارترین تیم‌های آسیایی هستند و کشورهای ژاپن و عربستان صعودی پس از کره‌جنوبی دیگر تیم‌های پر افتخار قاره کهن هستند.

14 کشوری که در این رقابت‌ها نماینده دارند کشورهای استرالیا،‌ چین، ایران، عراق، ژاپن،‌کویت، قطر، عربستان سعودی، کره‌جنوبی، سوریه، تایلند، امارات،‌ ازبکستان و ویتنام هستند.

اندونزی
برای اولین بار در این رقابت‌ها صاحب دو سهمیه شده بود که به دلیل اینکه رقابت‌های باشگاهی این کشور دیرتر از موعد مقرر به پایان رسید نمایندگان این کشور از حضور در این رقابت‌ها محروم شدند.

رقابت‌های لیگ قهرمانان آسیا امسال برای آخرین بار به شکل گذشته که از سال 1967 برگزار می‌شده، انجام خواهد شد و از سال آینده این رقابت‌ها با شکل جدیدی به انجام خواهد رسید.

کد خبر
46268

