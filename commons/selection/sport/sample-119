
به گزارش خبرنگار مهر، رنکینگ جدید فدراسیون بین المللی فوتبال (
فیفا
) امروز پنجشنبه منتشر شد. بر اساس این رده بندی که اولین رده بندی جهانی فوتبال کشورمان در سال ۱۳۹۶ به حساب می آید، فوتبال ایران با پنج پله صعود مواجه شده است.

فوتبال ایران که در رنکینگ گذشته فیفا در رده ۳۳ قرار داشت، بر اساس رده بندی جدید منتشر شده با مجموع ۸۲۰ امتیاز و پنج پله صعود، صاحب جایگاه ۲۸ جهان شده است. این صعود به واسطه دو برد تیم ملی فوتبال مقابل تیم های ملی چین و قطر در چارچوب رقابت های مقدماتی جام جهانی ۲۰۱۸ روسیه به دست آمده است.

فوتبال ایران با صعود پنج پله ای خود در رنکینگ فیفا، فاصله اش را با دیگر تیم های آسیایی در این رده بندی بیشتر کرده است.

در میان تیم های آسیایی و بعد از ایران، تیم کره جنوبی با سه پله سقوط و مجموع ۷۰۰ امتیاز در جایگاه ۴۳ قرار گرفته است. ژاپنی ها با ۷ پله صعود و ۶۸۵ امتیاز در رده ۴۴ ایستاده اند. استرالیا هم در رنکینگ جدید همانند ایران ۵ پله صعود داشته است. فوتبال این کشور با این صعود و مجموع ۶۶۱ امتیاز صاحب رده ۵۰ جهان شده است.

در رده بندی جدید فیفا، آرژانتین از صدر جدول یک پله سقوط کرده و جایگاه خود را به برزیل داده است. فوتبال برزیل با یک پله صعود و مجموع ۱۶۶۱ امتیاز صاحب جایگاه نخست جهان شده است.

رده بندی ۱۰ تیم نخست فوتبال جهان در رنکینگ جدید فیفا به شرح زیر است:

۱- برزیل (۱۶۶۱ امتیاز)
۲- آرژانتین (۱۶۰۳ امتیاز)
۳- آلمان (۱۴۶۴ امتیاز)
۴- شیلی (۱۴۰۳ امتیاز)
۵- کلمبیا (۱۳۴۸ امتیاز)
۶- فرانسه (۱۲۹۴ امتیاز)
۷- بلژیک (۱۲۸۱ امتیاز)
۸- پرتغال (۱۲۵۹ امتیاز)
۹- سوئیس (۱۲۱۲ امتیاز)
۱۰- اسپانیا (۱۲۰۴ امتیاز)

کد خبر
366218

