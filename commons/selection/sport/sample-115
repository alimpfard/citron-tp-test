
به گزارش خبرنگار مهر، با شروع مسابقات لیگ برتر فوتبال ایران هنوز تکلیف بعضی از موارد در سازمان لیگ مشخص نیست. این سازمان که بعد از حضور مهدی تاج در فدراسیون فوتبال با سرپرستی علی کاظمی اداره می‌شود، در چند هفته ابتدایی لیگ برتر در گیر و دار واگذاری تبلیغات محیطی بود.

حتی انتخاب اسپانسر محیطی بعد از جلسات پرتعداد امیر عابدینی سرپرست کمیته اقتصادی و بازاریابی فدراسیون و عضو هیات رئیسه سازمان لیگ با مسئولان مختلف، پایان کار نبود و فاز جدیدی از  چالش‌ها را در پی داشته است.

ماجرا بعد از جلوگیری باشگاه‌های تراکتورسازی و پرسپولیس از تبلیغ اسپانسر سازمان لیگ در دیدارهای هفته چهارم اوج گرفت و حتی کار به جایی رسید که هیات رئیسه سازمان لیگ از تنبیه این دو باشگاه خبر داد. البته این مشکل هنوز حل نشده و فدراسیون فوتبال و سازمان لیگ را با چالش جدیدی مواجه کرده است.

با این حال سازمان لیگ در تلاش است تا با استفاده از اهرم‌هایی که دارد حرفش را به کرسی بنشاند و تبلیغات محیطی فوتبال را کنار زمین نصب کند.

با این حال به نظر می‌رسد عمق مشکلات در سازمان لیگ بیشتر از این حرفهاست و کار به جایی رسیده که حتی عصبانیت شدید امیر عابدینی را هم در پی داشته است.

عابدینی که شنبه (30 مرداد) در سازمان لیگ حضور یافته بود، با عصبانیت ساختمان این سازمان را ترک کرد. وی در این خصوص  گفت: دارم از خلاف‌های سازمان لیگ منفجر می‌شوم.

وی درباره اینکه منظورش از خلاف‌های سازمان لیگ، چیست؟ تاکید کرد: در همین هفته این موارد را اعلام می‌کنم.

عضو هیات رئیسه سازمان لیگ که تاکید داشت حالش به خاطر این خلاف‌ها خوب نیست، در پاسخ به این سئوال که آیا این خلاف‌ها ارتباطی به اسپانسر سازمان لیگ دارد یا خیر؟ گفت: بیشتر از این صحبت نمی‌کنم. این هفته همه حرف‌هایم را خواهم زد.

این در حالی است که عابدینی هفته گذشته هم تاکید کرده بود اتفاقاتی درحال رقم خوردن است که به سود فوتبال نیست و حتی می‌تواند پای فیفا را به این ماجرا باز کند.

کد خبر
343783

