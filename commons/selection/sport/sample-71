
به گزارش ایسنا، در ادامه دیدارهای هفته بیست و چهارم لیگ برتر فوتبال، از ساعت ۱۷:۳۰
پرسپولیس
در ورزشگاه آزادی میزبان
استقلال خوزستان
بود که این بازی با نتیجه یک بر صفر به سود سرخپوشان تهران به پایان رسید.

تک گل این بازی را مهدی طارمی در دقیقه ۱۶ به ثمر رساند تا در کنار ساسان انصاری در صدر جدول گلزنان لیگ قرار گیرد.

پرسپولیس با این پیروزی ۵۶ امتیازی شد تا سال ۹۵ را با صدرنشینی قاطع به پایان برساند.


نیمه نخست:


از همان دقیقه‌های نخست، میزبان بازی را هجومی آغاز کرد و تلاش کرد در همان ابتدای بازی به گل برسد اما مدافعان استقلال خوزستان هوشمندانه عمل کردند و اجازه ندادند دروازه تیم‌شان باز شود.

پرسپولیس یک - استقلال خوزستان صفر؛ دقیقه ۱۶، مهدی طارمی سانتر خوب فرشاد احمدزاده را با ضربه سر چکشی به گل اول بازی تبدیل کرد.

دقیقه ۲۱، طارمی و امیری برای رسیدن به دروازه استقلال خوزستان تنها یک مدافع را پیش رو داشتند. مدافع خوزستانی روی طارمی خطا کرد اما توپ به امیری رسید و او با سماجت توانست گل دوم تیمش را بزند اما بعد از آن متوجه شد که داور خطا روی طارمی را اعلام کرده و آوانتاژ نداده است. این مساله باعث ناراحتی شدید امیری شد. پرسپولیس هم از ضربه ایستگاهی به دست آمده بهره‌ای نبرد.


نیمه دوم:


در آغاز این نیمه، اتفاق مهم نه روی دروازه‌ها بلکه در یک‌سوم دفاعی استقلال خوزستان رخ داد. محسن مسلمان و عقیل کعبی با هم درگیر شدند که حاصلش یک کارت زرد برای هر دو بازیکن بود.

دقیقه ۵۶، طارمی تقریبا با شیخ‌ویسی تک‌به تک شد اما نتوانست گل‌زنی کند و تنها یک کرنر عاید پرسپولیس شد.

دقیقه ۶۸، طارمی به سرعت به سمت دروازه حریف حرکت کرد و امیری را صاحب توپ کرد اما در ادامه سانتر امیری، از روی سر طارمی عبور کرد و به کرنر رفت.

دقیقه ۷۵، محرمی از پرسپولیس وارد زمین حریف شد و پاس عرضی زیبایی به روی دروازه فرستاد اما مدافع آبی‌پوش قبل از طارمی به توپ رسید و خطر را دور کرد.

دقیقه ۷۸، استقلال خوزستان یک ضربه ایستگاهی از فاصله حدود ۲۵ متری به دست آورد اما در ادامه نتوانست از آن بهره ببرد و حاصلش تنها یک ضربه کرنر بود.

دقیقه ۸۵، حرکت خوب پرسپولیسی‌ها به علیپور ختم شد که ضربه پای چپ فنی این بازیکن با اختلاف کمی از بالای دروازه به بیرون رفت.

دقیقه ۸۷، ارسال عرضی علیپور در محوطه جریمه استقلال خوزستان از مقابل پای طارمی رد شد تا او نتواند گل دوم خود و تیمش را وارد دروازه حریف کند.

کد خبر
364511

