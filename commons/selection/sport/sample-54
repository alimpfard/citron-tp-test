
وی در رشته تربیت بدنی تحصیل کرده و از جمله قهرمانان رشته
وزنه‌برداری
به حساب می‌آید.


نصیرشلال وزنه‌برداری را از ۱۵ سالگی در مسجدسلیمان آغاز کرد و با کسب مقام قهرمانی رقابت‌های المپیاد ورزشی ایرانیان، توجه کارشناسان این رشته را معطوف استعداد خود کرد. نواب طی سال‌ها تمرین افتخارات متعددی را در مسابقات مختلف کسب کرده است.

وی در اولین حضور مهم بین‌المللی خود در مسابقات جوانان جهان در سال ۲۰۰۶ با ثبت رکورد۳۵۰ کیلوگرم، در رده پنجم قرار گرفت.

نصیرشلال، سال ۲۰۰۷ در مسابقات جوانان جهان موفق به کسب دو مدال برنز شد. او که مدال‌های نقره جوانان و بزرگسالان آسیا را در اختیار داشت، در پراگ اولین مدال جهانی خود را به گردن آویخت.

نواب در ۱۸ سالگی، در دسته ۹۴ کیلوگرم رقابت فشرده‌ای با حریفان قزافستانی و اوکراینی داشت. نماینده ایران در یک‌ضرب پس از آرتم ایوانف اوکراینی و وزنه‌بردار اهل قزاقستان در رده سوم قرار گرفت.

در سی و چهارمین دوره مسابقات جوانان جهان که سال ۲۰۰۸ در کلمبیا برگزار شد، نواب نصیرشلال در دسته ۹۴ کیلوگرم با مجموع ۳۶۳ کیلوگرم به مدال برنز رسید.

وی در سال ۲۰۰۹ در مسابقات قهرمانی بزرگسالان آسیا به میزبانی قزاقستان، با ۳۷۶ کیلو روی سکوی سوم ایستاد.

نصیرشلال در مسابقات جهانی پاریس در سال 2011 به مقام ششم رسید و رکورد ۴۰۳ کیلوگرم را به جا گذاشت.

وی در مسابقات قهرمانی ۲۰۱۲ آسیا در کره جنوبی، در دسته ۱۰۵ کیلوگرم با مهار وزنه ۱۸۷ کیلوگرم در یک‌ضرب طلا گرفت اما در دوضرب ریسک کرد و قبل از تثبیت قهرمانی‌اش، برای خلق رکوردهای تازه به روی تخته آمد. همین اشتباه فنی منجر به حذف او از گردونه رقابت‌ها شد.

نصیرشلال در مسابقات
المپیک 2012 لندن
در کاروان ورزشی ایران حضور داشت و در حرکت اول خود موفق به مهار وزنه 183 کیلوگرمی نشد و در بار دوم هم آن را انداخت. اما در آخرین فرصت خود وزنه 184 کیلوگرمی را بالای سر برد.

در حرکت دو ضرب نصیرشلال پشت وزنه 222 کیلوگرمی که برایش انتخاب شده بود،‌ قرار گرفت و با وجود لیفت خوب وزنه را به زحمت بالای سر برد، اما به هر شکل ممکن آن را مهار کرد.

در حرکت دوم نصیرشلال 227 کیلوگرم را زد و در حرکت سوم نتوانست وزنه 229 کیلویی را بزند و سرانجام به مقام دوم رسید و مدال نقره را کسب کرد.

کد خبر
180295

