
حالا با پایان مسابقات
جام‌ملت‌های آسیا
، دوباره بحث داغ ورزش به سبك ایرانی داغ شده و باز هم باید منتظر باشیم تا انواع و اقسام خبرهای حاشیه‌ای جالب و عجیب از گوشه و كنار ورزش كشورمان به دست رسانه‌ها برسد.

آخرین مدل این اخبار، اظهارنظری است كه مسئولان نظام وظیفه درباره مهرداد پولادی انجام داده‌اند. این بازیكن كه بسیاری وی را مسبب اصلی شكست ایران در یك‌چهارم نهایی جام‌ملت‌های آسیا می‌دانند، حالا در صورت بازگشت به ایران باید خود را به عنوان سرباز به نظام وظیفه معرفی كند و یا طعم بازداشت فرار از قانون را بچشد.

این خبر، مهم‌ترین خبر این روزهای ورزش ماست. مسئولان نظام وظیفه این را هم گفته‌اند كه اگر پولادی برای مشخص شدن تكلیفش به ایران نیاید، برای همیشه اجازه بازی در فوتبال ایران و تیم ملی را ندارد.

1-جانشین اداره‌ منابع انسانی ستاد کل‌ نیروهای مسلح در خصوص وضعیت پولادی گفت: «پولادی‌ از نظر ما سرباز است و عدم معرفی‌اش به نظام وظیفه تخلف محسوب می‌شود.»
سردار کمالی افزود: «به هر حال پولادی باید هر چه سریع‌تر خودش را به نظام وظیفه معرفی کند تا برگه اعزام به سربازی برایش صادر شود. فدراسیون فوتبال قول داده که پولادی بعد از این‌که تکلیفش‌ در باشگاه قطری مشخص شد به ایران بازمی‌گردد و سربازی‌‌اش را انجام می‌دهد.
پولادی‌ ضمن عذرخواهی از مردم و مسئولان بیان کرد که سربازی را باید بگذراند‌ اما وی مشکلی‌ مطرح کرده که باید برطرف شود تا به خدمت سربازی‌ برود.»

جانشین اداره منابع نیروی انسانی ستاد کل نیروهای مسلح تصریح کرد: «پولادی بیان کرده است قبل از مشکل سربازی‌اش با باشگاه‌ قطری قرارداد بسته است.

بر این اساس باید تکلیفش‌ در این تیم قطری مشخص شود و بعد به خدمت سربازی برود. به هر حال اگر پولادی دیرتر‌ خودش را به نظام وظیفه معرفی کند، تخلفش بیشتر می‌شود.

پولادی
بازیکن جوانی است و برای این‌که همچنان در تیم ملی باشد بهتر است زودتر تکلیف سربازی‌اش را مشخص کند. این آخرین‌باری بود که به پولادی اجازه بازی کردن برای تیم ملی دادیم.

سرمربی تیم ملی اصرار داشت که پولادی در تیم ملی باید باشد، چراکه تیم بدون او ضربه می‌خورد. او فشار آورد و مجوز بازی پولادی را هم گرفت و خواست خدا بود که همین بازیکن در خدمت تیم ملی نقش داشته باشد.

اجازه‌ بازیکنان سرباز برای شرکت در مسابقات جام‌ملت‌های آسیا استثنا بود، چراکه برای مردم برد و باخت تیم ملی اهمیت داشت.

این اجازه به صورت استثنا به سروش رفیعی و پولادی داده شد تا در تیم ملی بازی کنند. متاسفانه برخی از نشریات مغرض، آن را بخشش تلقی کردند. بخششی در کار نبود و آن‌ها موظف به شرکت در این مسابقات بودند.»

وی در ادامه عنوان کرد: «چند جنبه در مورد بازیکنان سرباز مطرح است. اول؛ جنبه نظام وظیفه که کارت معافیت‌شان را باطل کردیم و برگه اعزام زدیم. ماهینی، خلیل‌زاده و مهرآزما را به پادگان دادیم و برخی از آن‌ها در حال گذراندن دوره آموزشی‌شان هستند.

جنبه دوم؛ بعضی از بازیکنان به دلایلی به سربازی اعزام نشدند که باید به‌زودی اعزام شوند. برخی از رسانه‌ها جوی درست کردند که ما بازیکنان سرباز را بخشیدیم در صورتی که این‌طور نیست. جنبه سوم؛ جرمی‌ که مرتکب شدند.

ما کارت‌شان را باطل كرده و به خدمت سربازی اعزامشان کردیم و پرونده هم برای این بازیکنان تشکیل دادیم. یکسری از مدیران، مربیان و دلالان در تخلف صورت‌گرفته نقش داشتند.»
جانشین اداره منابع انسانی ستاد نیروهای مسلح عنوان کرد: «ما به صورت عملی و قضایی نمی‌توانیم کاری انجام دهیم و مراجع قضایی در مورد آن‌ها تصمیم‌گیری خواهند کرد.»

کمالی بیان کرد: «جنبه بعدی فوتبالی است. بازیکنی که دوپینگ می‌کند کمیته اخلاق و انضباطی فوتبال سریع تشکیل جلسه می‌دهد و به تخلفات بازیکن رسیدگی می‌کنند.

در این‌باره هم از مسئولان فوتبال می‌خواهیم سریع اقدام کنند و با افراد متخلف برخورد کنند.» وی درباره این‌که باشگاه‌های حاضر در لیگ قهرمانان آسیا می‌توانند از بازیکنان سرباز استفاده کنند یا نه، بیان کرد: «این بازیکنان حق همراهی تیم‌های آسیایی را ندارند.

تیم‌های نیروهای مسلح حاضر در بازی‌های آسیایی همچون تراکتورسازی و تیم‌های دیگر، از بازیکنان سرباز به عنوان یار کمکی در بازی‌های آسیایی نمی‌توانند استفاده کنند.»

جانشین اداره منابع انسانی ستاد کل نیروهای مسلح تصریح کرد: «به هر حال این بازیکنان سرباز تا پایان لیگ برتر و لیگ دسته یک حق بازی ندارند اما برای آن‌ها در سال بعد تصمیمی‌ نگرفتیم. به هر حال برای بازیکنان سرباز این احتمال وجود دارد که سال بعد تصمیم دیگری بگیریم.»

2-حسین هدایتی بعد از جلسه پیشکسوتان
پرسپولیس
برای تصمیم‌گیری در خصوص خرید سهام این باشگاه گفت: من فقط این جلسه را برای این تشکیل دادم که در خرید سهام پیشکسوتان شرکت کنم اما برای خرید بقیه سهام من پیش از این شرایطم را گفته‌ام و اعلام کرده‌ام که در اقساط 5ساله پرسپولیس را می‌خرم اما سازمان خصوصی‌سازی با این شرایط من کنار نیامد و من هم نه با این شرایط و نه به خاطر این‌که سلامتی خودم را به خطر بیندازم این کار را نمی‌کنم.

منبع:
همشهري‌تماشاگر

کد خبر
286195

