
به گزارش ایرنا،
تراکتورسازی
تا اواسط فصل جاری رقابت شانه به شانه با پرسپولیس برای رسیدن به قهرمانی در لیگ برتر داشت، اما حکم
فیفا
مبنی برممنوعیت این تیم ازحضور در فعالیت نقل و انتقالاتی شرایط سختی را برای نماینده محبوب تبریز ایجاد کرد به صورتیکه آنان توان رقابت با سرخپوشان پایتخت را از دست دادند.

بدهی‌های متعدد به خارجی‌ها و میراثی که از مدیریت‌های پیشین برای تراکتور به جا مانده هر روز مشکل جدیدی را برای این باشگاه ایجاد می‌کند و مدیران فعلی را در مسیر دشواری قرار داده است.

مسئولان باشگاه تراکتورسازی به تازگی قسط سوم بدهی به «تونی اولیویرا» مربی پرتغالی و سال‌های گذشته این تیم را که از مدیریت قبلی به جا مانده بود را پرداخت کرده و به بخشش از سوی فیفا امیدوار بودند، اما به تازگی حکم دیگری از سوی کمیته حل اختلاف فیفا صادر شد.

در این حکم، باشگاه تراکتورسازی به پرداخت مبلغ 112هزار دلاربابت قرارداد «کارلوس کاردوسو» و پنج درصد بابت خسارت ظرف مدت 30 روز محکوم شده است.

حکم فوق روز 14 فروردین به باشگاه تراکتورسازی و فدراسیون فوتبال ارسال شده و درصورتی که دراین مدت، تراکتوری‌ها بدهی خود را پرداخت نکنند این پرونده به کمیته‌ انضباطی فیفا ارسال خواهد شد و تبعات سنگینی را درپی دارد.

ژائو ویلا، دیتمار بیکای، یان رمزی، حمزه یونس، تونی اولیویرا، کاردوسو و آگوستو سزار شاکیان باشگاه تراکتورسازی در فیفا هستند که این باشگاه باید حدود چهار میلیارد تومان بابت قراردادهای سال‌های گذشته به آنان پرداخت کند تا با محرومیت سنگین احتمالی روبرو نشود.

در این بین تاکنون بخشی از پول اولیویرا و ژائو ویلا پرداخت شده است، اما هنوز مدیران فعلی تراکتورسازی با هجم زیادی از بدهی که از مدیریت‌های قبلی برای آنان به یادگار مانده، روبرو هستند.

در فوتبال ایران نه تنها تراکتورسازی، بلکه بسیاری از باشگاه‌های بزرگ چون پرسپولیس و استقلال با این مشکل روبرو هستند و مدیران فعلی باید تاوان قراردادهای سنگین و عجیبی که مدیریت‌های پیشین زیر بار آن رفته‌اند را بدهند.

کد خبر
366233

