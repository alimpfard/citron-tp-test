
‎به گزارش ايلنا، ماجرا از جایى شروع شد که تکل رامین رضاییان روى پاى محسن ربیع خواه باعث مي‌شود تا شماره ١٨ سرخپوشان به گلایه از مدافع ملى پوش البته با لحنى نرم بپردازد اما دخالت على علیپور در این ماجرا و اعلام این مسئله به ربیع خواه که او نیز با تکل روى پاى رضاییان به جبران این اتفاق بپردازد موجب عصبانیت رضاییان مي‌شود.

یک بگو مگوى کوتاه در اولین لحظات این واکنش در نهایت دقایقى بعد ماجرا را به جایى پیش مى برد که این دو بار دیگر به درگیرى با یکدیگر بپردازند. على علیپور به قصد تکلى بلند روى پاى رضاییان باعث مي‌شود تا رضاییان تمرین را قطع کند و با الفاظى او را مورد خطاب دهد که چرا قصد مصدومیت او را دارد.

پاسخ علیپور به او در ادامه آتش این درگیرى لفظى را بیشتر مي‌کند تا کریم باقرى با دخالت در این مسئله از هر دو بازیکن بخواهد ماجرا را پایان دهند. بى اعتنایى رضاییان و علیپور در ادامه با دستور باقرى براى ترک تمرین همراه شد. این در حالى بود که این دو همچنان به مشاجره خود ادامه  مي‌دادند تا برانکو نیز با گفتن اینکه محل تمرین تیمش را ترک کنند البته با لحنى تند هر دو بازیکن را از تمرین اخراج مي‌کند.

رامین رضاییان در حالى که از این صحبت‌هاى برانکو و باقرى و البته بى‌‌حرمتى بازیکن جوان تیمش شوکه شده بود با اشک مسیر هتل را در پیش مى‌گیرد و کادرفنى به علیپور دستور مى‌دهد به دویدن دور زمین بپردازد تا از حضور همزمان آنها در هتل و احتمال درگیرى مجدد، در حالى که اعضاى تیم همگى در محل تمرین حاضر هستند جلوگیرى شود.

با پایان تمرین اعضاى کادرفنى به مشورت در خصوص این مساله و تصمیم گیرى در این رابطه مى‌پردازند و نظر چند نفر از بازیکنان نیز در این ارتباط پرسیده مى‌شود که پاسخ آنها هم با نظر کادرفنى در خصوص کنار گذاشتن موافق بود. در ادامه با صحبتى که با مسئولان باشگاه در این رابطه نظر نهایى شان مبنى بر کنار گذاشتن و خروج آنها از اردوى امارات رسما اعلام مى‌شود.

کد خبر
363738

