
امير قلعه‌نويي
كه پيش از شروع فصل با اين تيم به توافق رسيد، هنوز سرمربي قطعي اين تيم به‌حساب نمي‌آيد. زيرا قراردادش را به ثبت نرسانده است. البته قرار بود پيش از بازي هفته دوم قلعه‌نويي قراردادش را ثبت كند و روي نيمكت اين تيم بنشيند، اما يك روز قبل از رويارويي با
استقلال
اين اتفاق نيفتاد. رئيس هيأت مديره باشگاه
ملوان
درباره وضعيت كادرفني اين تيم مي‌گويد:‌ «2هفته‌ از مسابقات ليگ برتر گذشته و در اين 2هفته‌ سرمربي روي نيمكت ما حضور نداشت. بايد در هفته‌ سوم تيم ما سرمربي داشته باشد و نمي‌توانيم بدون حضور سرمربي به مصاف حريف برويم. ما به‌دنبال اين هستيم كه با قلعه‌نويي به توافق برسيم و او روي نيمكت ما بنشيند.»

مشكلات قلعه‌نويي با مسئولان باشگاه ملوان به مسائل مالي برمي‌گردد. بعد از جدايي مالك اين باشگاه قبل از شروع فصل مشكلات مالي اين تيم بيشتر شد. طوري كه اغلب بازيكنان با مشكلات مالي روبه‌رو هستند و امير قلعه‌نويي روي اين مسئله تأكيد مي‌كند؛ اينكه با پرداخت مبلغ قرارداد بازيكنان وضعيت اين تيم را بهبود ببخشند. احمد دنيامالي درباره نگراني امير قلعه‌نويي بابت مطالبات بازيكنان تأكيد مي‌كند: «هيأت مديره جديد حدود 10روز است كه هدايت ملوان را بر عهده گرفته‌اند. قبل از اين توسط مالك كارها پيش مي‌رفت كه اين كار متوقف شد و هيأت مديره فعلا تيم را اداره مي‌كند. هر‌ چه‌ ز‌و‌د‌تر مطالبات بازيكنان را پرداخت خواهيم كرد و فكر كنم اين زمان هفته‌ آينده باشد.»

رئيس هيأت مديره باشگاه ملوان براي برطرف كردن مشكلات مالي سخت پيگير جذب اسپانسر است. با اين حال، هنوز اسپانسر مالي ملوان مشخص نشده و ادامه اين روند مي‌تواند وضعيت نتيجه‌گيري اين تيم را در هفته‌هاي آينده به خطر بيندازد. احمد دنيامالي درباره اين پرسش كه مذاكرات براي جذب اسپانسر مالي به كجا رسيد، مي‌گويد: «با چند اسپانسر و پشتيبان مختلف مذاكره كرده‌ايم اما به‌دنبال شخص حقوقي مانند سازمان‌ها و بانك‌ها هستيم. چند شخص حقيقي هم پيشنهاد داده‌اند، اما برنامه‌اي براي توافق با آنها نداريم.»

با همه اينها، وضعيت امير قلعه‌نويي در باشگاه ملوان مبهم است. گفته مي‌شود درصورت ادامه اين روند و نتيجه‌ نگرفتن اين تيم در ليگ برتر امير قلعه‌نويي در ملوان نخواهد ماند. قلعه‌نويي، پُرافتخارترين مربي ليگ برتر فصل قبل بدترين فصل خود را در سال‌هاي اخير پشت سر گذاشت. او علاوه بر از دست دادن قهرماني ليگ برتر و جام حذفي نتوانست سهميه ليگ قهرمانان آسيا را هم به‌دست بياورد. در اين فصل نيز ابتدا توانست ذوب‌آهن را شكست دهد تا نخستين پيروزي ملوان در ليگ پانزدهم به‌دست بيايد، اما اين تيم در هفته دوم مقابل استقلال شكست خورد. ملوان در هفته سوم در شرايطي به مصاف استقلال اهواز مي‌رود كه دنيامالي تأكيد مي‌كند: «اين موضوع را جدي دنبال مي‌كنيم تا قلعه‌نويي مقابل استقلال اهواز روي نيمكت بنشيند.»

کد خبر
303555

